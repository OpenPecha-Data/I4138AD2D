༄༅། །རིམ་ལྔའི་མཐའ་དཔྱོད་གསང་དོན་
ཀུནྡ་བཞད་པའི་ལེགས་བཤད་
རྒྱུ་སྐར་བདག་པོ།
མཛད་པ་པོ། རྗེ་བཙུན་བློ་བཟང་ཕུན་ཚོགས།
སེར་གཙུག་ནང་བསྟན་དཔེ་རྙིང་འཚོལ་བསྡུ་ཕྱོགས་སྒྲིག་ཁང་ནས་བསྒྲིགས།

རིམ་ལྔའི་མཐའ་དཔྱོད་གསང་དོན་ཀུནྡ་བཞད་པའི་ལེགས་བཤད་སྒྱུ་
སྐར་བདག་པོ་ཞེས་བྱ་བ་མཛད་པ་པོ་མཁས་ཤིང་གྲུབ་པའི་དབང་ཕྱུག་མདོ་
སྔགས་རབ་འབྱམས་པ་ཆེན་པོ་རྗེ་བཙུན་བློ་བཟང་ཕུན་ཚོགས་མཆོག་ནི་དུས་
རབས་དགུ་པའི་ནང་མདོ་ཁམས་རྫ་སེར་ཤུལ་འབྲོག་སྡེའི་དཔོན་ཚང་སྦྲ་ཆེན་
ཚང་ཞེས་པར་སྐུ་འཁྲུངས། སྐུ་ན་ཆུང་ངུའི་དུས་ནས་ཐུགས་རིག་གཞན་དང་
མི་འདྲ་བ་ཡོད་ཀྱང་དང་པོར་སློབ་གཉེར་ལ་གཟིགས་ཚུལ་དེ་ཙམ་ཐུགས་
སྣང་མ་གནང་། གང་མཚམས་ཤིག་ནས་ཉིན་མཚན་མེད་པར་སློབ་གཉེར་ལ་
འབད་པ་ལྷོད་མེད་མཛད། དེའི་སྐབས་ཆོས་གྲོགས་ཆོས་མཆོག་གིས་སྐུ་ཉིད་
སྔར་བཞིན་ལྷོད་ཡངས་རང་མིན་པ་ཞིག་དང་། ད་ལྟ་བཞིན་དཀའ་སྤྱད་ཧ་
ཅང་ཚེགས་ཆེ་བ་རང་མ་མཛད་ན་ཞུས་དུས་ཁོང་གིས་རྒྱལ་སྲས་ཆེན་པོ་ཞི་
བ་ལྷས། མ་བརྩམས་པ་ཉིད་མཆོག་ཡིན་གྱི། །བརྩམས་ནས་ལྡོག་པར་མི་བྱའོ།
།ཞེས་གསུངས་པའི་ལོ་རྒྱུས་འདུག །གཞན་ཡང་དམ་པ་མཆོག་གི་དཔོན་ཚང་མི་
དཔོན་ཐོབ་དང་རྒྱུ་འབྱོར་སོགས་གང་ཡང་དང་དུ་མ་བླངས་པར་རང་དགོན་
གྱི་རྒྱབ་ཀྱི་རི་ངོས་སུ་རི་ཁྲོད་དུ་བཞུགས་ནས་ཀློག་པ་ཐོས་བསམ་དང་སྤོང་བ་
བསམ་གཏན་གྱི་དུས་འདའ་བར་མཛད་པ་དང་། ལྷག་པར། འཇམ་མགོན་བླ་
མ་ཙོང་ཁ་པ་ཆེན་པོས་མཛད་པའི་དྲང་ངེས་ལེགས་བཤད་སྙིང་པོའི་ཟིན་བྲིས་
ཟབ་དོན་གསལ་བའི་སྒྲོན་མེ། རིམ་ལྔ་གསལ་བའི་སྒྲོན་མེའི་མཐའ་དཔྱོད། དབུ་
མའི་སྤྱི་དོན་སྐལ་བཟང་མགུལ་རྒྱན་གྱི་མཆན་འགྲེལ། བྱང་ཆུབ་ལམ་རིམ་ཆེན་
མོའི་བརྡ་བཀྲོལ། དབུ་མ་བཞི་བརྒྱ་བའི་འགྲེལ་བ། བདག་མེད་གཏན་འབེབས།
སྐབས་བཞི་པའི་ཟིན་བྲིས། ས་ལམ་དོགས་གཅོད་མཁས་དབང་དགོངས་རྒྱན།

བཟང་སྤྱོད་འགྲེལ་བ་སོགས་གཞུང་ཆེན་ཤིན་ཏུ་མང་བ་ཞིག་ལྗགས་རྩོམ་
གནང་བར་མཛད་པ་སོགས་ཕྱི་རབས་ཀྱི་གདུལ་བྱ་རྣམས་ལ་དམ་པ་མཆོག་
གི་ཐུགས་བརྩེ་བ་ཆེན་པོས་ཇི་ལྟར་བསྐྱངས་པའི་ཚུལ་ནི་བསམ་བརྗོད་ཀྱི་ཡུལ་
ལས་འདས་སོ། །གཞན་ཡང་དགེ་བའི་བཤེས་གཉེན་ཆེན་པོ་མཆོག་གིས་ཞར་
ཞོར་དུ་རང་དགོན་གྱི་སློབ་གཉེར་པ་རྣམས་དང་ཕྱོགས་མཐའ་ནས་ཕེབས་པའི་
བླ་སྤྲུལ་མཁས་དབང་མང་པོར་དབུ་ཚད་ཀྱིས་མཚོན་པའི་གཞུང་ཆེན་ཁག་
གི་སློབ་ཁྲིད་གནང་བ་སོགས་བསྟན་འགྲོར་ལེགས་པར་སྨན་པའི་མཛད་པ་རྒྱ་
ཆེར་བསྐྱངས། མཐར་དགོངས་པ་རྫོགས་ཁར་སྐུ་མཆེད་གྲྭ་པ་ཞིག་ཡོད་པ་དེ་ལ་
ཁོང་གིས་གསུངས་དོན། ང་འཆི་བ་ལ་མི་སྐྲག །གང་ཡིན་ཞེ་ན་ང་དཔོན་ཚང་གི་
བུ་ཡིན་བསམ་ནས་དཔོན་ཐོབ་མ་བཟུང༌། མི་ལ་མཐོང་ཆུང་མ་བྱས། ཐུབ་ཚོད་
མ་བཏང༌། འཚོ་བ་དཀའ་ཐུབ་ལ་བརྟེན་ནས་ཀློག་པ་ཐོས་བསམ་དང་། སྤོང་
བ་བསམ་གཏན་གྱི་དུས་འདའ་ནས་མི་ཚེ་མཇུག་བསྒྲིལ་བ་ཡིན། འགྱོད་པ་གང་
ང་མེད་གསུངས་ནས་དགོངས་པ་ཆོས་དབྱིངས་སུ་ཐིམ་ཚུལ་བསྟན། ད་ལན་
འདིར་པར་དུ་བསྐྲུན་པའི་རིམ་ལྔའི་མཐའ་དཔྱོད་གསང་དོན་ཀུནྡ་བཞད་པའི་
ལེགས་བཤད་སྒྱུ་སྐར་བདག་པོ་ཞེས་བྱ་བ་འདི་ཉིད་ཀྱི་མ་དཔེ་ནི་སེར་ཤུལ་
དགོན་ཐེག་ཆེན་དར་རྒྱས་གླིང་གི་པར་མར་གཞིར་བཟུང་བ་ཡིན།
སེར་གཙུག་ནང་བསྟན་དཔེ་རྙིང་འཚོལ་བསྡུ་ཕྱོགས་སྒྲིག་ཁང་ནས།

དཀར་ཆག
རིམ་ལྔའི་མཐའ་དཔྱོད་གསང་དོན་ཀུནྡ་བཞད་པའི་ལེགས་བཤད་
རྒྱུ་སྐར་བདག་པོ་ཞེས་བྱ་བ་བཞུགས་སོ། །                                  1
མཆོད་བརྗོད།
མཆོད་བརྗོད་དང་རྩོམ་པར་དམ་བཅའ།                                                1
སྤྱིར་གསང་སྔགས་ལ་སློབ་ཚུལ།                                                     2
བསྟན་པ་སྤྱིའི་རྣམ་གཞག                                                  3
རང་ལུགས་བཞག་པ།མཐའ་དཔྱད་པ།                                                          15
རྒྱུད་སྡེ་འོག་མ།                                                                                  21
གསང་སྔགས་ཀྱི་རྣམ་གཞག་བྱེ་བྲག་ཏུ་བཤད་པ།                                          26
བྱ་རྒྱུད་ཀྱི་རྣམ་གཞག་བཤད་པ།                            33
སྤྱོད་རྒྱུད་དང་རྣལ་འབྱོར་རྒྱུད་ཀྱི་རྣམ་གཞག་བཤད་པ།                            35
རྣལ་འབྱོར་རྒྱུད་ཀྱི་རྣམ་གཞག་བཤད་པ།                                   39
འདིར་མཐའ་ཅུང་ཟད་དཔྱད                                      44
རྒྱན་བདུན།
བླ་མེད་ཀྱི་རིམ་པ་གཙོ་བོར་བཤད་པ་ལ།རྒྱན་བདུན་གྱི་མཐའ་དཔྱད་པ།·                          ·53

ཕ་རྒྱུད་དང་མ་རྒྱུད། 
བཤད་བྱ་རྒྱུད་གཉིས་ཀྱི་རྣམ་བཤད་པ་ལ་མཚན་གྱི་
དབྱེ་བ་བྱུང་ཚུལ་དང་རྒྱུད་གཉིས་འཇོག་ཚུལ།                                           64
འདུས་པ་སོགས་ཀྱི་རྩ་བཤད་ཀྱི་རྒྱུད་ཀྱི་རྣམ་
གཞག་ཅུང་ཟད་བཤད་པ།                                                                  72
འདུས་པའི་བཤད་རྒྱུད་རྣམས་ཀྱིས་འདུས་པ་རྩ་རྒྱུད་
ཀྱི་དོན་འཆད་ཚུལ།                                                                   77
སྨིན་བྱེད་དབང་བསྐུར། 
རྒྱུད་དོན་ལམ་རིམ་པ་གཉིས་ཀྱི་རྣམ་གཞག་ལས་
ཐུན་མོང་ལམ་བཤད་པ།                                              80
དཀྱིལ་འཁོར་གྱི་རྣམ་བཤད་པ།                                                  87
བསྐྱེད་རིམ། 
གྲོལ་བྱེད་རིམ་གཉིས་དངོས་བཤད་པ།                                              96
བསྐྱེད་རིམ་ཐོབ་མཚམས་སོགས་བཤད་པ།                                                  100
ཨེ་ཝཾ་གྱི་དོན། 
གཉིས་པ་རྫོགས་རིམ་གྱིས་རྣམ་བཤད་པ།                                         112
རྗོད་བྱེད་སྒྲ། བརྗོད་བྱ་དོན། འདྲེན་བྱེད་རྟགས་ཀྱི་
ཨེ་ཝཾ་སོགས་བཤད་པ།                                                                      120
རྫོགས་རིམ་གྱི་དབྱེ་བ་སོགས། 
རྫོགས་རིམ་མན་ངག་འཚོལ་བའི་ཚུལ།                                                                      123

དུས་འཁོར་བའི་སྦྱོར་དྲུག་འདུས་པའི་སྦྱོར་དྲུག་ཏུ་
མི་འདུ་བ་བཤད་པ།                                        131
ལུས་དབེན།                                                            135
ཕྱེ་བ་སོ་སོའི་དོན་བཤད་པ།ལུས་དབེན་གྱིལུས་དབེན་གྱི་རབ་དབྱེ།                        139
ལུས་དབེན་ཇི་ལྟར་ཉམས་སུ་ལེན་པའི་ཚུལ།                             144
ངག་དབེན།                                                      152
ལུས་དབེན་དང་ངག་དབེན་གྱི་མི།རླུང་གི་རྣམ་གཞག་ལ་མཐའ་དཔྱད་པ།                           157
རླུང་རྣམས་འཕོ་ཚུལ།                                   162
རླུང་གིས་བྱ་བ་བྱེད་ཚུལ་ལ།                                       168
ངག་དབེན་གྱི་ཤེས་བྱ་སྔགས་ཀྱི་དེ་ཉིད་ལ།                        171
ངག་དབེན་ཇི་ལྟར་ཉམས་སུ་ལེན་པའི་ཚུལ།                               177
རྡོར་བཟླས་ཀྱི་བྱེད་ལས།                                              181
ལ་བསྒོམས་པས་ཉམས་མྱོང་སྐྱེ་ཚུལ་ལ།                                   187
སེམས་དབེན།
སེམས་དབེན་བཤད་པ་ལ།                                                                  190
སྣང་བ་རྣམས་ཀྱི་རང་བཞིན་བཤད་པ།                                                          195
ཕྱི་ནང་གི་རྐྱེན་གཉིས་ལས་སེམས་དབེན་གྱི་
ཡེ་ཤེས་རྣམས་སྐྱེ་ཚུལ།                                                                     199

ཀུན་རྫོབ་སྒྱུ་མའི་རྫོགས་རིམ།
བདེན་པ་གཉིས་ཀྱི་རྫོགས་རིམ་བཤད་པ།                                    204
མཐའ་ཅུང་ཟད་དཔྱད་པ།                                               213
དོན་དམ་འོད་གསལ་གྱི་རྫོགས་རིམ།·                                                          218
དོན་གྱི་འོད་གསལ་དང་སྒྱུ་ལུས་གཉིས་གོ་རིམ་ངེས་ཚུལ།                                             222
རྒྱུད་སྡེ་འོག་མའི་ལམ་དང་ཕར་ཕྱིན་ཐེག་པའི་ལམ་གྱི་མཐར་
༢བླ་མེད་ཀྱི་ལམ་ལ་འཇུག་པའི་ཚུལ།                                                        228
བདེན་གཉིས་ཟུར་འཇུག་རྫོགས་རིམ།·                                                 273
ས་ལམ་གྱི་ཚུལ།འཁོར་བར་ལྡོག་མི་ལྡོག་གི་མཚམས།                                           244
བོགས་འབྱིན་སྤྱོད་པ།                                            247
རིམ་པ་གཉིས་ལ་བོགས་འབྱིན་གྱི་སྤྱོད་པ་བཤད་པ།                                               254
སྤྱོད་པ་གསུམ་སོ་སོའི་མཚན་ཉིད་ནི།                                           262
མི་སློབ་པའི་ཟུང་འཇུག །                                                           265
འབྲས་བུའི་རྣམ་གཞག་ལ།
བསྔོ་བ།
མཇུག་ཏུ་དགེ་བ་བསྔོ་བ།
པར་བྱང་སྨོན་ཚིག

༄༅།།རིམ་ལྔའི་མཐའ་དཔྱོད་གསང་དོན་ཀུནྡ་བཞད་
པའི་ལེགས་བཤད་རྒྱུ་སྐར་བདག་པོ་
ཞེས་བྱ་བ་བཞུགས་སོ། །
ན་མོ་གུ་རུ་མཉྫུ་གྷོ་ཥ་ཡ། ཨེ་ཡིག་ཆོས་ཀྱི་སྐུ་ལས་མ་གཡོས་པར། །ཝཾ་ཡིག་
པ། །དཔལ་ལྡན་རྡོ་རྗེ་སེམས་དཔའ་ལ་ཕྱག་འཚལ། །མཆོག་ཐུན་དངོས་གྲུབ་
རིན་ཆེན་བྱེ་བའི་གཏེར། །རྗེ་བཙུན་ཧེ་རུ་ཀ་དཔལ་ཡབ་ཡུམ་དང་། །འཇིགས་
མཛད་རྡོ་རྗེ་བཅུ་གསུམ་འཁོར་ལོའི་ལྷས། །འགལ་རྐྱེན་བཟློག་ཅིང་ལེགས་
ཚོགས་ཆར་དུ་སྙིལ། །གང་གིས་བརྩེ་བས་སྤྱན་རས་ཀྱིས་འཚོ་ན། །འཇིགས་མེད་
སྨྲ་བའི་སྤོབས་པ་མཆོག་བརྙེས་ནས། །འཆད་རྩོད་རྩོམ་ལ་མངོན་འཕགས་
དཔལ་སྟེར་བ། །འཇམ་དབྱངས་བླ་མས་རྟག་ཏུ་བྱིན་གྱིས་རློབས། །རབ་(༢ན)
དཀར་གངས་དང་འོ་མའི་མདངས་འཛིན་ཅིང༌། །བཅུ་དྲུག་ལང་ཚོའི་ཉམས་
ཀྱི་སྒེག་འཆང་བ། །ཚངས་སྲས་ངག་གི་དབང་ཕྱུག་དབྱངས་ཅན་ལྷ། །ལོངས་
སྤྱོད་འཁོར་ལོའི་དབུས་ན་བརྩེན་པར་བཞུགས། །འདུས་པའི་ལམ་གྱིས་གྲུབ་
པ་མཆོག་བརྙེས་ནས། ། ཚུལ་དེ་སྲིད་ན་ཉི་ལྟར་གསལ་མཛད་པ། །ཀླུ་སྒྲུབ་
འཕགས་པ་ལྷ་དང་ཟླ་བའི་ཞབས། །ལ་སོགས་འཕགས་ཡུལ་པཎ་གྲུབ་རྣམས་ལ་
འདུད། །མཐའ་བྲལ་ལྟ་དང་གསང་ཆེན་རིམ་གཉིས་གནད། །མ་འདྲེས་གསལ་
བར་འབྱེད་པའི་ལེགས་བཤད་གཏེར། །ཟླ་མེད་མཁས་པའི་དབང་པོ་ཙོང་ཁ་
པ། །བློ་བཟང་གྲགས་པའི་དཔལ་ལ་ཕྱག་འཚལ་ལོ། །མགོན་དེའི་ཐུགས་སྤ
དར་མ་རིན་ཆེན་དང༌། །ཐམས་ཅད་མཁྱེན་པ་དགེ་ལེགས་དཔལ་བཟང་པོ། །
གསང་ཆེན་མཛོད་འཛིན་ཤེས་རབ་སེང་གེ་སོགས།།དགེ་ལྡན་བསྟན་(༢བ)

འཛིན་ཡོངས་ལ་སྙིང་ནས་དད། །ཕྱོགས་བཅུའི་རྒྱལ་བ་ཀུན་ཀྱང་དུས་གསུམ་
དུ། །བསྟོད་བསྔགས་སྙན་པའི་དབྱངས་དང་ལྷན་ཅིག་པར། །མཚན་སྟོང་འབར་
བའི་སྐུ་ཡིས་ཕྱག་བྱའི་གནས། །ཡོངས་འཛིན་ཚོགས་ལ་སྙིང་ནས་མི་དད་སུ། །
བསྡིགས་པའི་ང་རོའི་འབྲུག་གི་གད་རྒྱངས་དང༌། །ཆབས་ཅིག་དྲག་པོའི་ཕྲིན་
ལས་གནམ་ལྕགས་ཀྱིས། །ཉམས་པ་སྒྲོལ་མཛད་མ་ཧཱ་ཀཱ་ལ་དང་། །ཀ་ལ་རུ་པ་
པ་སོགས་སྲུང་མས་སྐྱོངས། །གསང་དོན་ཀུནྡའི་འདབ་བརྒྱ་བཞད་པའི་གཉེན། །
ལེགས་བཤད་ཉ་གང་རྒྱུ་སྐར་བདག་པོ་ཞིག །བདག་བློའི་ཁྱབ་འཇུག་རྫིང་ལས་
༈ དེ་ཡང་རྗེ་བདག་ཉིད་ཆེན་པོས། དེ་ལྟར་རྒྱུ་དང་འབྲས་བུའི་ཐེག་ཆེན་
གྱི། །ལམ་མཆོག་གཉིས་ཀར་དགོས་པའི་ཐུན་མོང་ལམ། །ཇི་བཞིན་བསྐྱེད་ནས་
མཁས་པའི་དེད་དཔོན་གྱིས། །མགོན་ལ་བསྟེན་ནས་རྒྱུད་སྡེ་རྒྱ་མཚོ་ཆེར། །
ཞུགས་ནས་ཡོངས་རྫོགས་མན་ངག་བསྟེན་པ་དེས། །དལ་འབྱོར་ཐོབ་པ་དོན་
དང་ལྡན་པར་བྱས། ། ཞེས་གསུངས་པ་ལྟར། ལམ་ཐུན་མོང་བས་རྒྱུད་སྦྱངས་
ཏེ་མཚན་ཉིད་དང་ལྡན་པའི་དགེ་བའི་བཤེས་གཉེན་ལས་རྣམ་པར་དག་པའི་
དབང་མནོས་ནས། དམ་ཚིག་དང་སྡོམ་པ་མིག་འབྲས་བཞིན་བསྲུངས་ཤིང་
གསང་སྔགས་ཀྱི་ལམ་ལ་ཚུལ་བཞིན་དུ་སློབ་པ་ནི་ལན་གཅིག་རྙེད་པའི་དལ་
རྟེན་བཟང་པོ་འདི་དོན་ལྡན་དུ་བྱེད་པའི་ཐབས་ཚུལ་གོང་ན་མེད་པ་ཡིན་
གསུམ་གྱི་ཨང་ཀ་མ་འཁྲུགས་པ་གལ་ཆེ་ཞིང་། དེ་བཞིན་དུ་བསླབས་ན་རང་
གང་འདོད་ཀྱི་མཆོག་ཐུན་གྱི་དངོས་གྲུབ་བདེ་བླག་ཏུ་ཐོབ་པར་འགྱུར་ཏེ། རྩ་

རྒྱུད་ལེའུ་ལྔ་པ་ལས། ཨེ་མའོ་ཆོས་ཀྱི་དོན་འབྱུང་བ། །ཞེས་དང༌། རྒྱན་བདུན་
བཀྲོལ་བ་ལས། དང་པོ་ཉན་པའི་ཤེས་རབ་ཀྱིས། །ཚིག་གི་རྒྱུད་ལ་ཐོས་པ་བསྐྱེད། །
དེ་ནས་བསམ་པའི་ཤེས་རབ་ཀྱིས། །ཚིག་དང་དོན་དུ་འབྲེལ་བ་བསླབ། །དེ་ནས་
སྒོམ་པའི་བློ་རྩལ་གྱིས། །དང་པོ་བསྐྱེད་པའི་རིམ་ལ་བསླབ། །དེ་རྗེས་རྫོགས་པ་
མཐར་དབྱུང་སྟེ། །ཁ་སྦུབ་རྡོལ་དང་དུག་ཅན་གྱི། །སྐྱོན་རྣམས་སྤངས་ཏེ་རྒྱུན་
གནས་ན། །ཆུ་ལུད་རྐྱེན་གྱིས་འབྲས་བསྐྱེད་བཞིན། །འབྲས་བུ་མངོན་འགྱུར་ཐེ་
ཚོམ་མེད། །ཅེས་གསུངས་པ་ལྟར་རོ། །དེའི་ཕྱིར་རྣམ་དཔྱོད་དང་བརྩོན་པའི་ནོར་
གྱིས་ཕྱུག་པའི་ཕྱིས་འབྱུང་གསར་བུ་པ་རྣམས་ཀྱི་བློ་གྲོས་ཀྱི་སྒོ་འབྱེད་པའི་ཆེད་
དུ་འདིར་གསང་སྔགས་ཀྱི་ལམ་གྱི་རིམ་པའི་མཐའ་ཅུང་ཟད་དཔྱད་པ་ལ་གཉིས།
བསྟན་པ་སྤྱིའི་རྣམ་གཞག་དང༌། གསང་སྔགས་ཀྱི་རྣམ་གཞག་བྱེ་བྲག་ཏུ་
བཤད་པའོ། །དང་པོ་ལ་གཉིས།
རང་ལུགས་བཞག་པ།
༈ རང་ལུགས་བཞག་པ་དང་། མཐའ་དཔྱད་པའོ། །དང་པོ་ནི། ཐར་འདོད་
ཀྱི་སྐྱེ་བོའི་འཇུག་ངོགས་སུ་གྱུར་པའི་ལུང་རྟོགས་གང་རུང་གིས་བསྡུས་པའི་
དམ་ཆོས་དེ། རྒྱལ་བའི་བསྟན་པའི་མཚན་ཉིད་ཡིན་ཏེ། སྤེལ་མར་བསྟོད་པ་
ལས། གང་ཞིག་ལ་ནི་ཉེས་པ་ཀུན། །གཏན་ནས་ཡོང་ཡེ་མི་མངའ་ཞིང་། །གང་
ལ་རྣམ་པ་ཐམས་ཅད་དུ། །ཡོན་ཏན་ཐམས་ཅད་ལྡན་གྱུར་པ། །གལ་ཏེ་སེམས་
ཤིག་ཡོད་ན་ནི། །དེ་ཉིད་ལ་(༣བ)ནི་སྐྱབས་འགྲོ་ཞིང་། །དེ་བསྟོད་དེ་ནི་བཀུར་

བ་དང་། །དེ་ཡི་བསྟན་ལ་གནས་པས་རིགས། །ཞེས་དང་། རྗེ་རང་གི་རྟོགས་
བརྗོད་ལས། ཚད་མ་གྲུབ་པར་ལུགས་འབྱུང་ལུགས་ལྡོག་གིས། །རྣམ་གྲོལ་དོན་
དུ་གཉེར་ལ་བཅོམ་ལྡན་འདས། །ཚད་མར་བསྒྲུབས་ཤིང་དེ་ལས་དེ་ཡི་ནི། །
བསྟན་པ་ཁོ་ན་ཐར་འདོད་འཇུག་ངོགས་སུ། །ངེས་པ་གཏིང་ནས་རྙེད་པས་ཐེག་
གཉིས་ཀྱི། །ལམ་གྱི་གནད་ཀུན་འགྲེལ་པར་རིགས་ལམ་ནས། །ལེགས་པར་ཐོན་
ས་ལྷག་པར་དགའ་བ་རྙེད། །ཅེས་གསུངས་པའི་ཕྱིར་རོ། །དེ་ལ་དབྱེ་ན། ལུང་
གི་བསྟན་པ་དང་རྟོགས་པའི་བསྟན་པ་གཉིས་སུ་ཡོད་དེ། མཛོད་ལས། སྟོན་
པའི་དམ་ཆོས་རྣམ་གཉིས་ཏེ། །ལུང་དང་རྟོགས་པའི་བདག་ཉིད་དོ། །ཞེས་
གསུངས་པའི་ཕྱིར། ལུང་གི་བསྟན་པ་ལ་རྒྱས་པར་ཕྱེ་ན་གསུང་རབ་ཡན་ལག་
བཅུ་གཉིས་དང་། བསྡུ་ན་ལྷག་པ་ཚུལ་ཁྲིམས་ཀྱི་བསླབ་པ་བརྗོད་བྱའི་གཙོ་
བོར་སྟོན་པའི་འདུལ་བའི་སྡེ་སྣོད་དང༌། ལྷག་པ་ཏིང་ངེ་འཛིན་གྱི་བསླབ་པ་
གཙོ་བོར་སྟོན་པ་མདོ་སྡེའི་སྡེ་སྣོད། ལྷག་པ་ཤེས་རབ་ཀྱི་བསླབ་པ་བརྗོད་བྱའི་
གཙོ་བོར་སྟོན་པ་མངོན་པའི་སྡེ་སྣོད་གསུམ་དང༌། དེ་ཡང་བསྡུ་ན་ཐེག་པ་ཆེ་
ཆུང་གི་སྡེ་སྣོད་གཉིས་སུ་ཡོད་དེ། མདོ་སྡེ་རྒྱན་ལས། སྡེ་སྣོད་དག་ནི་གསུམ་
མམ་གཉིས་ཀྱང་རུང་། །བསྡུས་པའི་ཕྱིར་ཏེ་རྒྱུ་ནི་དགུར་འདོད་དོ། །ཞེས་སོ། །
རྣམ་པ་ཐམས་ཅད་མཁྱེན་པ་ཐོབ་པ་ལ་སྡེ་སྣོད་གསུམ་ལ་ཐོས་བསམ་ཚུལ་
བཞིན་དུ་བྱེད་པ་དགོས་ཏེ། དེ་ཉིད་ལས། མདོ་དང་ཆོས་མངོན་འདུལ་བ་དག །
མདོར་ན་དོན་ནི་རྣམ་བཞིར་འདོད། །བློ་དང་ལྡན་པས་དེ་ཤེས་ནས། །རྣམ་པ་
(༤ན)ཐམས་ཅད་མཁྱེན་པ་འཐོབ། །ཅེས་གསུངས་སོ། །ཐེག་པ་དམན་པའི་ཐར་
པ་ཙམ་འཐོབ་པ་ལ་ནི་ཚིགས་བཅད་གཅིག་གི་དོན་ཤེས་པས་ཀྱང་ཆོག་པར་བློ་
བརྟན་གྱི་འགྲེལ་བཤད་སོགས་རྒྱན་གྱི་འགྲེལ་པ་དུ་མ་ལས་གསུངས་སོ། །ཐེག་
ཆེན་གྱི་སྡེ་སྣོད་དེ་ལ་རྒྱུ་ཕ་རོལ་ཕྱིན་པའི་ཐེག་ཆེན་གྱི་སྡེ་སྣོད་དང༌། འབྲས་བུ་
རྡོ་རྗེ་ཐེག་པའི་རྒྱུད་སྡེ་གཉིས་སུ་ཡོད་ལ། ཅིའི་ཕྱིར་རྒྱུད་སྡེ་ཞེས་བྱ་ཞེ་ན། འདུས་

པ་ཕྱི་མ་ལས། རྒྱུད་ནི་རྒྱུན་ཞེས་བྱ་བར་གྲགས། །ཞེས་པ་ལྟར་ཚིག་རྣམས་ནི་
རྒྱུན་ཆགས་སུ་འབྱུང་བའི་བརྗོད་བྱའི་དོན་གསུམ་བརྗོད་བྱར་བྱེད་པས་རྒྱུད་
ཅེས་བྱ་ལ། སྡེ་ཞེས་པ་ནི། རྒྱུད་དེའི་ཚོགས་སམ་རིས་སུ་གཏོགས་པ་ཞེས་པ་སྟེ།
རྡོ་རྗེ་འཆང་ཆེན་པོའི་ལམ་གྱི་རིམ་པ་གསང་བ་ཀུན་གྱི་གནད་རྣམ་པར་ཕྱེ་བ་
ལས། སྡེ་ནི་རྒྱུད་དེའི་ཚོགས་སམ་རིགས་སོ། །ཞེས་གསུངས་སོ། །རྒྱུད་སྡེ་ལ་བྱ་
རྒྱུད་སོགས་བཞི་ཡོད་ལ། དེ་བཞི་ལ་རིམ་པ་བཞིན་དུ། ལྟ་བའི་རྒྱུད། དགོད་པའི་
རྒྱུད། ལག་བཅངས་སམ་འཁྱུད་པའི་རྒྱུད། གཉིས་གཉིས་འཁྱུད་པའི་རྒྱུད་ཅེས་བྱ་
སྟེ། རྡོ་རྗེ་སྙིང་པོ་རྒྱན་གྱི་རྒྱུད་ལས། འདི་ནི་གཉིས་པོ་འཁྱུད་པ་ཡི། །རྒྱུད་ཀྱི་དབྱེ་
བ་བསྟན་པའོ། །དེ་བཞིན་དུ་ནི་ལག་བཅངས་དང༌། དགོད་དང་བལྟས་པས་
ཤེས་པར་བྱ། །ཞེས་སོ། །བྱ་སྤྱོད་ཀྱི་རྒྱུད་ལ། འཇིག་རྟེན་པའི་རིགས་ཀྱི་རྒྱུད་དང་།
འཇིག་རྟེན་ལས་འདས་པའི་རིགས་ཀྱི་རྒྱུད་གཉིས་སུ་ཡོད་ཅིང༌། བྱ་རྒྱུད་ཀྱི་
འཇིག་རྟེན་ལས་འདས་པའི་རྒྱུད་ལ། བྱ་བ་སྤྱི་རྒྱུད་དང༌། རིགས་སོ་སོའི་རྒྱུད་
གཉིས་ཡོད་པས། དང་པོ་ལ་གསང་བ་སྤྱི་རྒྱུད། ལེགས་གྲུབ་ཀྱི་རྒྱུད། (༤བ)དཔུང་
བཟང་གིས་ཞུས་པའི་རྒྱུད། བསམ་གཏན་ཕྱི་མ་དང་བཞི་ཡོད། བྱ་སྤྱོད་གཉིས་
ཀའི་རིགས་སོ་སོའི་རྒྱུད་ལ། དེ་བཞིན་གཤེགས་པའི་རིགས་ཀྱི་རྒྱུད། པདྨའི་
རིགས་ཀྱི་རྒྱུད། རྡོ་རྗེའི་རིགས་ཀྱི་རྒྱུད་གསུམ་ཡོད་པར་གསུངས་སོ། །བྱ་སྤྱོད་ལ་
དེ་བཞིན་གཤེགས་པའི་རིགས་མཆོག་དང་། དེ་ནས་པདྨའི་རིགས་དང༌། རྡོ་རྗེའི་
རིགས་དམན་པར་གསུངས། རྣལ་འབྱོར་རྒྱུད་ལ། རྩ་རྒྱུད། བཤད་རྒྱུད། ཆ་མཐུན་
གྱི་རྒྱུད་གསུམ་དུ་གསུངས་ཤིང༌། དེ་ཉིད་བསྡུས་པ་དང་པོ་དང༌། རྡོ་རྗེ་རྩེ་མོ་
གཉིས་པར་བཞག་ལ། གསུམ་པའི་མཚན་གཞི་རྒྱུད་སྡེ་སྤྱི་རྣམ་དང་། སྔགས་
རིམ་གཉིས་སུ་མི་གསལ་ཞིང་། གསང་སྔགས་མིང་གྲངས་སུའང༌། ཆ་མཐུན་
རྒྱུད་སོགས་སྤྲོ་བྱ་མང་ན་ཡང༌། ཞེས་པ་ཙམ་ལས་མ་གསུངས་སོ། །བླ་མེད་ཀྱི་
རྒྱུད་ཀྱི་རྣམ་གཞག་ནི་འོག་ཏུ་འཆད་དོ། །འོ་ན་རྒྱུད་སྡེ་བཞི་པོ་འདི་སྡེ་སྣོད་

གསུམ་པོ་གང་དུ་གཏོགས་ཤེ་ན། མདོ་སྡེའི་སྡེ་སྣོད་དུ་གཏོགས་ཏེ། སྔགས་རིམ་
ཆེན་མོ་ལས། དཔུང་བཟང་ལས། གསང་སྔགས་མདོ་སྡེའི་ཚུལ་དུ་བཤད་ཀྱིས་
ཉོན། །ཞེས་པ་དང༌། གཞན་ཡང་རྒྱུད་མང་པོར་མདོ་དང་མདོ་སྡེར་བཤད་པས་
ཤཱིནྟི་པས་ཟབ་དོན་བསྡུས་ཏེ་སྟོན་པས་མདོ་སྡེར་བཞེད་པ་ལྟར་ལེགས་ལ། ཞེས་
པ་ལྟར་རོ། །དེ་ལའང་ནང་གསེས་ཀྱིས་སྡེ་སྣོད་གཞན་གཉིས་ཀྱི་ཆ་ཡོད་པར་
ཡང་འདོད་དེ། ལུང་དེའི་འཕྲོ་ཉིད་ནས། དེ་ལ་ཡང་ནང་གསེས་ཀྱིས་ཕྱེ་ན་སྡེ་
སྣོད་གཞན་གཉིས་ཀྱི་འང་དོན་སྟོན་པས་ན། ཨབྷྱས་སྡེ་སྣོད་གསུམ་ཀར་
གཏོགས་པར་བཞེད་པའང་འཐད་དོ། །ཞེས་གསུངས་སོ། །(༥ན)ལུང་གི་ཆོས་ཀྱི་
ངོ་བོ་ནི་བྱེ་སྨྲས་མིང་གི་ཕྲེང་བའི་ཚོགས་ལྡན་མིན་འདུ་བྱེད་དང་། མདོ་སྡེ་པས་
སྒྲ་རང་མཚན་པའི་གཟུགས་ཕུང་དུ་འདོད་དེ། མཛོད་ལས། ཆོས་ཀྱི་ཕུང་པོ་
བརྒྱད་ཁྲི་དག །གང་རྣམས་ཐུབ་པས་གསུངས་དེ་དག །ཚིག་གམ་མིང་ཡིན་དེ་
དག་ནི། །གཟུགས་དང་འདུ་བྱེད་དག་ཏུ་འདུས། །ཞེས་གསུངས་པའི་ཕྱིར། སེམས་
ཙམ་གྱིས་ནི། ཐེག་བསྡུས་དང་བཤད་སྦྱར་ལས། རྐྱང་པ་དང་ཚིགས་སུ་བཅད་
པའི་སྣང་བ་འདོད་པའི་དོན་གྱི་རྗེས་སུ་འཇུག་པ་ཉན་པ་པོའི་རྣམ་པར་རིག་
པའི་ཚོགས་ལ་བཤད་པ་དང་། དབུས་མཐའི་འགྲེལ་བཤད་དུའང་འཇིག་རྟེན་
པའི་ཡེ་ཤེས་ཐོབ་པར་བྱེད་པའི་སྒྲའི་ཁྱད་པར་དུ་སྣང་བའི་རྣམ་པར་རིག་པའི་
ཚོགས་ཞེས་གསུངས་པས། ཉན་པ་པོའི་ཤེས་པ་ལ་སྒྲར་སྣང་བ་ཙམ་དུ་འདོད་
ཀྱི་སྒྲ་རང་མཚན་པར་མི་འདོད་གསུངས་པ་དང༌། སྒྲར་འདོད་ཅེས་གསུངས་
ཚུལ་གཉིས་སྣང་ལ། རྣལ་འབྱོར་སྤྱོད་པའི་དབུ་མ་རང་རྒྱུད་པས་ཀྱང་བརྒྱད་
སྟོང་འགྲེལ་ཆེན་ལས། གདུལ་བྱའི་ཤེས་པ་ལ་སྒྲར་སྣང་བའི་རང་བཞིན་ཡིན་
པས་བསྟན་པ་ཉན་པ་པོའི་སྐྱེ་བོ་དང་འབྲེལ་གྱི་ཞེས་སོགས་གསུངས་པ་ལ་
བརྟེན་ནས་གོང་ལྟར་འདོད་པ་དང༌། སྒྲར་བཞེད་ཅེས་འདོད་ཚུལ་གཉིས་བྱུང་
ངོ༌། །མདོ་སྡེ་སྤྱོད་པའི་དབུ་མ་པ་དང་། ཐལ་འགྱུར་བས་ངག་སྒྲ་རང་མཚན་

པར་བཞེད་དོ། །ཅིའི་ཕྱིར་སྡེ་སྣོད་ཅེས་བྱ་ཞེ་ན། བརྗོད་བྱའི་དོན་གྱི་སྡེ་ཚན་མང་
པོ་འདུས་པའི་སྣོད་ལྟ་བུ་ཡིན་པས་དེ་སྐད་ཅེས་བྱའོ། །རྟོགས་པའི་བསྟན་པ་ལ།
བསྡུ་ན་ལྷག་པའི་བསླབ་པ་གསུམ་དང་། རྒྱས་པར་ཕྱེ་ན་(༥བ)ཐེག་པ་གསུམ་གྱི་
མངོན་རྟོགས་གསུམ་དང་། དེ་རེ་རེ་ལའང་ཚོགས་སྦྱོར་མཐོང་སྒོམ་སྟེ་སློབ་ལམ་
བཞི། མི་སློབ་ལམ་རེ་དང་ལྔ་རེ་སྟེ་བཅོ་ལྔ་སོགས་མང་དུ་ཡོད་དོ། །ཐེག་ཆེན་གྱི་
ཐེག་པ་ལ་རྒྱུ་ཕ་རོལ་ཏུ་ཕྱིན་པའི་ཐེག་པ་ཆེན་པོ་དང་། འབྲས་བུ་རྡོ་རྗེའི་ཐེག་
པ་གཉིས་སུ་ཡོད་ལ། དེ་ལྟར་ཐེག་པ་སོ་སོར་འབྱེད་པ་ནི། སྤྱོད་པའི་ངོས་ནས་
ཡིན་གྱི། ལྟ་བའི་སྒོ་ནས་མིན་ཏེ། ཐེག་དམན་གྱི་ཐར་པ་ཐོབ་པ་ལའང་ཆོས་རང་
བཞིན་མེད་རྟོགས་ཀྱི་ལྟ་བ་ངེས་པར་རྙེད་དགོས་པའི་ཕྱིར་ཏེ། བྱང་ཆུབ་སེམས་
འགྲེལ་ལས། མཚན་མ་མེད་པ་མ་རྟོགས་པར། །ཁྱོད་ཀྱིས་ཐར་པ་མེད་པར་
གསུངས། །ཞེས་དང་། རིགས་པ་དྲུག་ཅུ་པ་ལས་ཀྱང་། ཡོད་པས་རྣམ་པར་མི་
གྲོལ་ཏེ། །མེད་པས་སྲིད་པ་འདི་ལས་མིན། དངོས་དང་དངོས་མེད་ཡོངས་ཤེས་
པས། །བདག་ཉིད་ཆེན་པོ་རྣམ་པར་གྲོལ། །ཞེས་སོགས་འཕགས་པ་ཡབ་སྲས་
དང་ཟླ་བའི་ཞབས་ཀྱི་འཇུག་པ་རྩ་འགྲེལ་སོགས་ཀྱི་ལུང་དང་དྲི་མ་མེད་པའི་
རིགས་པའི་ཚོགས་ཀྱིས་རྗེ་བདག་ཉིད་ཆེན་པོས་གསུངས་པ་ལྟར་རོ། །འོ་ན་
སྤྱོད་པས་འབྱེད་ཚུལ་ཇི་ལྟ་བུ་ཞེ་ན། རིན་ཆེན་ཕྲེང་བ་ལས། ཉན་ཐོས་ཐེག་པ་
དེ་ལས་ནི། །བྱང་ཆུབ་སེམས་དཔའི་སྨོན་ལམ་དང༌། །སྤྱོད་པ་ཡོངས་བསྔོ་མ་
བཤད་དེས། །བྱང་ཆུབ་སེམས་དཔར་ག་ལ་འགྱུར། །ཞེས་གསུངས་པ་ལྟར། ཐེག་
དམན་ཐུན་མོང་མ་ཡིན་པའི་སྡེ་སྣོད་ལས་རྟེན་སེམས་བསྐྱེད་དང་། སྤྱོད་པ་
ཕྱིན་དྲུག་སོགས་མ་བསྟན་ལ། གདུལ་བྱ་ཐེག་དམན་པ་རྣམས་ལ་དེ་དག་ལ་
སློབ་པའང་མེད་པས་ཉན་རང་གི་ཐེག་པ་(༦ན)ལ་ཐེག་པ་དམན་
ཞིང་། ཐེག་ཆེན་པ་ལ་གོང་གི་དེ་རྣམས་ཡོད་པས་དེའི་མངོན་རྟོགས་ལ་ཐེག་པ་
ཆེན་པོ་ཞེས་སོ་སོར་འཇོག་གོ །ཉན་རང་གཉིས་ཀྱི་ལམ་བགྲོད་ཚུལ་གྱི་ལུས་

རགས་པ་འདྲ་བས་གཉི་ག་ལ་ཐེག་པ་ཆུང་ངུ་ཞེས་ཐེག་པ་ཆེ་ཆུང་གཉིས་སུ་
རང་རྒྱལ་གྱིས་བསྐལ་ཆེན་བརྒྱར་ཚོགས་བཞག་ཚེ་གཅིག་ཏུ་བགྲང་ཞིང་།
གཉིས་ལ་གོམས་པར་བྱེད་ཅིང་། ཉན་ཐོས་རྣམས་ཀྱིས་དེ་ལྟར་མི་བྱེད་པས་
ཐེག་པ་ལ་གསུམ་དུ་ཕྱེ་བའི་ཚེ་རང་རྒྱལ་གྱི་ཐེག་པ་ལ་ཐེག་པ་འབྲིང་དང་།
ཉན་ཐོས་ཀྱི་ཐེག་པ་ལ་ཐེག་པ་ཆུང་ངུ་ཞེས་ཐེག་པ་སོ་སོར་བཞག་གོ །ཅིའི་ཕྱིར་
ཐེག་པ་ཆེན་པོ་ཞེས་བྱ་ན། དོན་གཉིས་ཁུར་དུ་ཐེག་པས་ཐེག་པའང་ཡིན་ལ།
ཐེག་པ་གསུམ་གྱི་ནང་ནས་ཆེན་པོ་སྟེ་མཆོག་ཀྱང་ཡིན་པས་ན་དེ་སྐད་ཅེས་བྱ་
སྟེ། ཡོན་ཏན་རིན་པོ་ཆེ་སྡུད་པ་ལས། ཅིའི་ཕྱིར་འདི་ནི་བྱང་ཆུབ་ཐེག་ཆེན་བྱ་ཞེ་
།དེ་གང་ཞོན་ནས་སེམས་ཅན་ཐམས་ཅད་མྱ་ངན་ཟློ། །ཐེག་པ་འདི་ནི་མཁའ་
འདྲ་གཞལ་མེད་ཁང་ཆེན་དེ། །དགའ་སྐྱིད་བདེ་བ་མངོན་པར་ཐོབ་བྱེད་ཐེག་
པའི་མཆོག །ཅེས་པ་ལྟར་རོ། །དེ་ལྟར་ན་སྤྱིར་ཆེན་པོ་ཞེས་པ། འཆི་མེད་མཛོད་
ལས། ཆེན་པོ་མཆོག་དང་ཚད་མེད་དང༌། །མཁས་བརྩོན་སྤྲོ་བའི་ལས་བདག་
ཉིད། །ཤིན་ཏུ་རྨད་བྱུང་བྱེད་པ་པོ། །རྣམས་ལ་ཆེན་པོ་ཞེས་ནི་བརྗོད། །ཅེས་པ་
ལྟར། དོན་དུ་མ་ལ་འཇུག་པ་ལས་འདིར་ནི་མཆོག་གི་དོན་ནོ། །ཐེག་པ་དམན་
པ་དང་ཆུང་ངུ་ཞེས་པ་ནི་དེ་ལས་དཔག་སྟེ་ཤེས་སོ། །རྒྱུ་འབྲས་ཀྱི་ཐེག་པ་ན།
གཉིས་ལ་ནི་གཟུགས་སྐུའི་རྒྱུའི་གཙོ་བོ་ཐབས་ཀྱི་ཆ་ལ་མི་འདྲ་བའི་ཁྱད་པར་
ཆེན་པོ་ཡོད་པས་གཉིས་སུ་ཕྱེ་བ་སྟེ། མཐའ་གཅོད་རིན་ཆེན་མྱུ་གུ་དང་། (༦བ)
སྔགས་རིམ་ཆེན་མོ་གཉིས་ཀ་ལས། སྤྱིར་ཐེག་པ་ཆེ་ཆུང་སྟོང་པ་ཉིད་ཀྱི་ཤེས་
་འབྱེད་པར་ཐབས་ཀྱིས་འབྱེད་དགོས་ལ། ཁྱད་པར་དུ་ཐེག་པ་ཆེན་
ལ་གཉིས་སུ་ཕྱེ་བ་ཡང་ཟབ་མོ་རྟོགས་པའི་ཤེས་རབ་ཀྱིས་མི་འབྱེད་ཀྱི་
ཐབས་ཀྱིས་འབྱེད་དགོས་ཤིང་། ཞེས་སོ། །ཐབས་ཀྱི་ཁྱད་པར་ཇི་ལྟར་ཡོད་ན།
འབྲས་བུའི་ཐེག་པ་ལ་གཟུགས་སྐུའི་རྒྱུའི་གཙོ་བོ་དེ་དང་རྣམ་པར་མཐུན་པའི་
ལྷའི་རྣལ་འབྱོར་སྒོམ་པ་ཡོད་ལ། རྒྱུའི་ཐེག་པ་ལ་དེ་མེད་པ་སྟེ། ལུང་དེའི་འཕྲོ་

ཉིད་དུ། ཐབས་ཀྱི་གཙོ་བོ་ཡང་གཟུགས་སྐུ་སྒྲུབ་པའི་ཆ་ཡིན་ལ། གཟུགས་སྐུ་
སྒྲུབ་བྱེད་ཀྱི་རྒྱུ་ནི་དེ་དང་རྣམ་པ་འདྲ་བར་སྒོམ་པའི་ལྷའི་རྣལ་འབྱོར་ཉིད་ཐེག་
པ་གཞན་གྱི་ཐབས་ལས་མཆོག་ཡིན་པའི་ཕྱིར་རོ། །ཞེས་གསུངས་པའི་ཕྱིར། ཅིའི་
ཕྱིར་རྒྱུ་ཕ་རོལ་ཏུ་ཕྱིན་པའི་ཐེག་པ་ཞེས་བྱ་ཞེ་ན། འབྲས་བུ་གཟུགས་སྐུའི་རྒྱུ་
སྤྱོད་པའི་རྟེན་སེམས་བསྐྱེད་དང་སྤྱོད་པ་ཕྱིན་དྲུག་ལ་སློབ་པ་ཙམ་ལས་འབྲས་
བུ་སངས་རྒྱས་ཀྱི་སའི་ཡོངས་དག་བཞི་དང་རྣམ་པ་མཐུན་པར་
པས་ན་དེ་ལྟར་ཟེར་ཞིང་། རྡོ་རྗེའི་ཐེག་པ། འབྲས་བུའི་ཐེག་པ། ཐབས་ཀྱི་ཐེག་
པ་གསང་སྔགས་ཀྱི་ཐེག་པ་རྣམས་འདིར་རྣམ་གྲངས་སུ་གསུངས་ལ། དམིགས་
པ་ལྷའི་སྐུ་ལ་དམིགས་ནས་རྣམ་པ་རང་བཞིན་མེད་པར་ངེས་པའི་ཐབས་ཤེས་
དབྱེར་མེད་པའི་རྣལ་འབྱོར་ནི། རྡོ་རྗེ་ཡང་ཡིན་ལ་ཐེག་པའང་ཡིན་པས་ན་རྡོ་
རྗེ་ཐེག་པ་དང་། འབྲས་བུ་སངས་རྒྱས་ཀྱི་སའི་ཡོངས་དག་བཞི་དང་རྣམ་པ་
མཐུན་པར་སྒོམ་པ་ཡོད་པའི་ལམ་ཡིན་པས་ན་འབྲས་བུའི་ཐེག་པ་དང་། ཕར་
ཕྱིན་ཐེག་པ་ལས་ཀྱང་གཟུགས་སྐུའི་རྒྱུའི་ཐབས་ཀྱི་ཆ་ལྷག་པས་ན་ཐབས་ཀྱི་
ཐེག་པ་དང་། གསང་ཞིང་སྦས་པས་འགྲུབ་པ་དང་སྣོད་མིན་ལ་གསང་བར་བྱ་
བ་དང༌། ཡིད་སྐྱོབ་པར་བྱེད་པས་ན་སྔགས་ཏེ། དེའི་ཕྱིར་གསང་སྔགས་ཀྱི་ཐེག་
པ་ཞེས་བྱའོ། །སྔགས་ཀྱི་དོན་ཡིད་སྐྱོབ་ལ་འཇུག་ཚུལ་ནི། འདུས་པ་ཕྱི་མ་ལས།
དབང་པོ་དང་ནི་ཡུལ་རྣམས་ཀྱི། །རྐྱེན་གྱིས་གང་དང་གང་བྱུང་ཡིད། །ཡིད་
(༧ན)དེ་མཱན་ཞེས་བྱ་བར་བཤད། །ཏྲཱ་ནི་སྐྱོབ་པར་བྱེད་པའི་དོན། །ཞེས་པ་ལྟར་
སྔགས་ཀྱི་སྐད་དོད་མཱནྜ་ཡའི་མཱན་ནི། ཡུལ་དབང་གཉིས་ཀྱི་རྐྱེན་ལས་སྐྱེས་པའི་
ཡིད་ལ་འཇུག་ལ། ཏྲ་ཡ་སྐྱོབ་པར་བྱེད་པ་ལ་འཇུག་པའོ། །ཡིད་གང་ལས་སྐྱོབ་
ཅེ་ན། རྗེ་རང་གི་གསུང་རབ་ཏུ་འཁོར་བ་དང་ངན་སོང་ལས་སྐྱོབ་པས་ཞེས་པ་
ལས་མ་བྱུང་ཡང༌། པད་དཀར་འཆང་བ་སྐྱབས་མཆོག་བསྐལ་བཟང་རྒྱ་མཚོས།
ཡིད་ཐ་མལ་གྱི་སྣང་ཞེན་ལས་སྐྱོབ་པ་ལ་དབང་དོན་དེ་ཉིད་ཡང་གསལ་ལས་

གསུངས་སོ། །གསང་། །གསང་སྔགས་ཀྱི་ཐེག་པ་ལ་བྱ་སྤྱོད་རྣལ་འབྱོར་རྣལ་འབྱོར་བླ་མེད་
ཀྱི་ཐེག་པ་བཞི་ཡོད་ལ། དེ་དག་གི་ཁྱད་པར་ནི། ཁ་སྦྱོར་གྱི་རྒྱུད་ལས། དགོད་
དང་བལྟ་དང་ལག་བཅངས་དང༌། །གཉིས་གཉིས་འཁྱུད་དང་རྣམ་པ་བཞི། །
སྲིན་བུའི་ཚུལ་གྱིས་རྒྱུད་བཞིར་གནས། །ཞེས་པ་ལྟར། སྤྱིར་དེ་བཞི་ཀ་འདོད་
ཡོན་ལ་ཆགས་པ་ལམ་དུ་བྱེད་པའི་ཐེག་པ་ཡིན་པས་གསང་སྔགས་ཀྱི་ཐེག་པ་
ཞེས་ཐེག་པ་གཅིག་ཏུ་བགྲངས་ཀྱང་། ཆགས་པ་ལམ་དུ་བྱེད་ཚུལ་གྱི་ལམ་གྱི་
ལུས་མི་འདྲ་བའི་ཁྱད་པར་གྱིས་བཞིར་ཕྱེ་བ་སྟེ། དེ་ཡང་བསྒོམས་པའི་ཡེ་ཤེས་
ཀྱི་ཕྱག་རྒྱ་དང་ཕན་ཚུན་བལྟ་བ་ཙམ་གྱི་ཆགས་པ་ལམ་དུ་བྱེད་ནུས་ཤིང་
དགོང་པ་སོགས་ལ་དེ་ལྟར་མི་ནུས་པ་དང་། དགོད་པའི་ཆགས་པའང་ལམ་དུ་
བྱེད་ནུས་ཀྱང་ལག་བཅངས་དང་དབང་པོ་གཉིས་སྦྱོར་གྱི་ཆགས་པ་དེ་ལྟར་མི་
ནུས་པ་དང༌། ལག་བཅངས་ཀྱི་ཆགས་པ་ལམ་དུ་བྱེད་ནུས་ཀྱང༌། དབང་པོ་
གཉིས་སྦྱོར་གྱི་མི་ནུས་པ་དང༌། ཡེ་ཤེས་ཀྱི་ཕྱག་རྒྱར་མ་ཟད་དངོས་ཀྱི་རིག་མ་
དང་དབང་པོ་གཉིས་སྦྱོར་གྱི་ཆགས་པའང་དེ་ལྟར་ནུས་པ་བཞི་པོ་དེས་རིམ་
བཞིན་བྱ་སྤྱོད་རྣལ་འབྱོར་རྣལ་འབྱོར་བླ་མེད་དེ་སྔགས་ཀྱི་འཇུག་སྒོ་མི་འདྲ་བ་
བཞིར་བཞག་གོ །ཡང་རྒྱུད་ཀྱི་མཚན་དོན་གྱི་སྟེང་ནས་སོ་སོར་འཇོག་ཚུལ་
བཤད་ན། རྡོ་རྗེ་གུར་གྱི་རྒྱུད་ལས། རྣལ་འབྱོར་རྣམས་ལ་བྱ་བའི་རྒྱུད། །བྱ་མེད་
རྣལ་འབྱོར་དེ་ལྟག་ལའོ། །རྣལ་འབྱོར་མཆོག་ནི་སེམས་ཅན་མཆོག །རྣལ་(༧བ)
འབྱོར་བླ་མེད་དེ་ལྟག་ལའོ། །ཞེས་གསུངས་པ་ལྟར། གོང་དུ་ཇི་སྐད་བཤད་པའི་
ཆགས་པ་ལམ་བྱེད་དང་། ལྷའི་རྣལ་འབྱོར་གྱི་ཐབས་དང་སྟོང་པ་ཉིད་རྟོགས་
པའི་ཤེས་རབ་ཟུང་དུ་འཇུག་པའི་ལམ་མངོན་དུ་བྱེད་པ་ཁྲུས་ལ་སོགས་པ་ཕྱིའི་
བྱ་བ་མང་པོ་ལ་ལྟོས་དགོས་པ་བྱ་རྒྱུད་ཀྱི་ཐེག་པ་དང༌། ཕྱིའི་བྱ་བ་དང་ནང་གི་
རྣལ་འབྱོར་གཉིས་ཆ་མཉམ་དུ་སྤྱོད་པ་སྤྱོད་རྒྱུད་ཀྱི་ཐེག་པ།ནང་གི་རྣལ་འབྱོར་
གཙོ་བོར་སྤྱོད་ཅིང་དེ་ལས་ཀྱང་ལྷག་པའི་རྣལ་འབྱོར་གཞན་ཡོད་པའི་རྣལ་

འབྱོར་རྒྱུད་ཀྱི་ཐེག་པ། རྣལ་འབྱོར་དེ་ལས་གོང་ན་མེད་པའི་ཐེག་པ་ལ་རྣལ་
འབྱོར་བླ་མེད་ཀྱི་ཐེག་པ་སྟེ་བཞིར་ཕྱེའོ། །མདོར་ན་ཐེག་པ་ཆེ་ཆུང་གཉིས་ནི།
ཐོབ་བྱེད་ལམ་གྱི་ཐབས་ཀྱི་ལུས་ལ་མི་འདྲ་བ་ཆེ་ཞིང་། ཐོབ་བྱ་འབྲས་བུ་ལ་
མཆོག་དམན་ཆེ་བས་སོ་སོར་ཕྱེ་ལ། ཉན་རང་ལའང་ཐབས་ཀྱི་ལུས་ལ་གོམས་
པ་རིང་ཐུང་དང་། ཐོབ་བྱ་འབྲས་བུ་ལའང་དམན་མཆོག་ཅུང་ཟད་ཡོད་པས་
སོ་སོར་བཞག་གོ །ཐེག་ཆེན་གྱི་རྒྱུ་འབྲས་ཀྱི་ཐེག་པ་གཉིས་ལ་ནི་ཐོབ་བྱ་ལ་
མཆོག་དམན་མེད་ཀྱང་ཐོབ་བྱེད་གཟུགས་སྐུའི་རྒྱུའི་ཐབས་ཀྱི་ལུས་མི་འདྲ་བས་
སོ་སོར་བཞག་པ་དང་། སྔགས་ཀྱི་བྱ་སྤྱོད་སོགས་བཞི་ཡང་ཆགས་པ་ལམ་བྱེད་
ཀྱི་ལམ་གྱི་ལུས་ལ་ནང་གསེས་ཀྱི་མི་འདྲ་བ་ཡོད་པས་བཞིར་ཕྱེ་བར་སྔགས་
རིམ་དང་། མཐའ་གཅོད་རིན་ཆེན་མྱུ་གུ། མཁས་གྲུབ་ཐམས་ཅད་མཁྱེན་པའི་
བརྟག་གཉིས་ཀྱི་རྣམ་བཤད་རྣམས་ལས་གསུངས་སོ། །དེ་ལྟ་བུ་ཐེག་པ་དེ་
རྣམས་རེ་རེ་ལའང་ཚོགས་སྦྱོར་མཐོང་སྒོམ་མི་སློབ་ལམ་སྟེ་ལྔ་རེ་ཡོད་ལ།
གནས་སྐབས་ཐེག་དམན་དུ་རིགས་ངེས་པ་རྣམས་ཀྱི་རྒྱུད་ལ་ངེས་འབྱུང་གི་
བསམ་པ་བཅོས་མ་མ་ཡིན་པ་ནམ་སྐྱེས་པ་ན་ཐེག་དམན་གྱི་ཚོགས་ལམ་ཐོབ་
པར་འཇོག །དེ་འདྲའི་ཚོགས་ལམ་པ་དེས་ཚོགས་གཉིས་ཟུང་འབྲེལ་དུ་བསགས་
པས་སྟོང་ཉིད་ལ་དམིགས་པའི་ཞི་ལྷག་ཟུང་འབྲེལ་གྱི་ཏིང་ངེ་འཛིན་ནམ་ཐོབ་
པ་ན་སྦྱོར་ལམ་དུ་འཕོས་པ་ཡིན། དེ་ནས་ཚོགས་གཉིས་བསགས་པས་སྟོང་ཉིད་
མངོན་སུམ་དུ་(༨ན)རྟོགས་པའི་མཉམ་གཞག་ཡེ་ཤེས་ནམ་སྐྱེས་པ་ན་ཐེག་
དམན་གྱི་མཐོང་ལམ་ཐོབ་པར་འཇོག་ཅིང་དེ་འདྲའི་མཉམ་གཞག་ཡེ་ཤེས་དེ་
མཐོང་ལམ་བར་ཆད་མེད་ལམ་དང་། ཉོན་སྒྲིབ་ཀུན་བཏགས་ཀྱི་དངོས་གཉེན་
ཡིན། དེས་ཉོན་སྒྲིབ་ཀུན་བཏགས་ནམ་སྤངས་པ་ན་མཐོང་ལམ་རྣམ་གྲོལ་ལམ་
ཐོབ་པར་འཇོག །དེ་ནས་སྟོང་ཉིད་ཀྱི་ལྟ་བ་ཡང་ཡང་གོམས་པས་བདེན་འཛིན་
ལྷན་སྐྱེས་ཆེན་པོའི་ཆེན་པོའི་དངོས་གཉེན་ནམ་ཐོབ་པ་ན་སྒོམ་ལམ་ཆུང་ངུའི་

ཆུང་ངུ་ཐོབ་པ་ཡིན་ནོ། ། དེ་ལྟར་བདེན་འཛིན་ལྷན་སྐྱེས་སྐོར་དགུའི་དངོས་
གཉེན་སྒོམ་ལམ་སྐོར་དགུ་རིམ་གྱིས་བགྲོད་དེ་ཉོན་སྒྲིབ་མ་ལུས་པར་སྤངས་པ་
ན་མི་སློབ་ལམ་ཐོབ་པར་འཇོག །བར་ཆད་མེད་ལམ་དེ་དག་གི་རྗེས་སུ་རང་
རང་གི་ངོ་སྐལ་གྱི་ཉོན་སྒྲིབ་སྤངས་པའི་རྣམ་གྲོལ་ལམ་རེ་དང་། དེའི་རྗེས་སུ་
རྗེས་ཐོབ་ཡེ་ཤེས་རེའང་ཡོད་པ་དང་། རྗེས་ཐོབ་ཀྱི་རྗེས་སུ་བར་ཆད་མེད་ལམ་
དང་རྣམ་གྲོལ་ལམ་གང་ཡང་མ་ཡིན་པའི་མཉམ་གཞག་ཡེ་ཤེས་རེ་འབྱུང་ལ།
འདི་དག་ལ་སྤང་བྱ་ཅིག་ཅར་བ་དང་རིམ་གྱིས་པ་གཉིས་ཡོད་པའི་ཕྱི་མ་
རྣམས་ཀྱིས་ནི། འདོད་ཁམས། གཟུགས་ཁམས་ལ་བསམ་གཏན་དང་པོ་སོགས་
བཞི། གཟུགས་མེད་ལ་ནམ་མཁའ་མཐའ་ཡས་སོགས་བཞི་སྟེ་ཁམས་གསུམ་ས་
དགུའི་སྒོམ་སྤང་ཉོན་མོངས་ལྷན་སྐྱེས་ལ་ཆེ་འབྲིང་ཆུང་ངུ་སྐོར་དགུ་རེ་ཕྱེ་ནས་
རིམ་གྱིས་སྤོང་བས། སྒོམ་ལམ་བར་ཆད་མེད་ལམ་དགུ་དགུ་གྱ་གཅིག་དང་།
སྒོམ་ལམ་རྣམ་གྲོལ་ལམ་བརྒྱད་ཅུ་ཡོད། རྣམ་གྲོལ་ལམ་གྱ་གཅིག་པ་ནི་མི་སློབ་
ལམ་ཡིན་པས་སྒོམ་ལམ་རྣམ་གྲོལ་ལམ་མིན་ནོ། །ཐེག་ཆེན་དུ་རིགས་ངེས་པའི་
ལམ་མ་ཞུགས་རྣམས་ཀྱི་རྒྱུད་ལ་བྱང་ཆུབ་ཀྱི་སེམས་བཅོས་མ་མ་ཡིན་པ་ནམ་
སྐྱེས་པ་ན་ཐེག་ཆེན་གྱི་ཚོགས་ལམ་ཐོབ་པ་ཡིན་ཞིང་། དེས་སྟོང་ཉིད་ལ་
དམིགས་པའི་ཞི་ལྷག་ཟུང་འབྲེལ་ཐོག་མར་ཐོབ་པ་ན་ཐེག་ཆེན་གྱི་སྦྱོར་ལམ་
ཐོབ་པ་དང་། དེ་ནས་སྦྱོར་ལམ་དྲོད་སོགས་བཞི་རིམ་(༨བ)གྱིས་བགྲོད་ནས་
སྟོང་ཉིད་མངོན་སུམ་དུ་རྟོགས་པའི་མཉམ་གཞག་ཡེ་ཤེས་ཐོབ་པ་དང་ཐེག་
ཆེན་གྱི་མཐོང་ལམ་བར་ཆད་མེད་ལམ་ཐོབ་པ་དང༌། ཉོན་སྒྲིབ་ཀུན་བཏགས་
ས་གཉེན་ཐོབ་པར་འཇོག་ལ། དེས་ཉོན་སྒྲིབ་ཀུན་བཏགས་སྤངས་པ་
དང་མཐོང་ལམ་རྣམ་གྲོལ་ལམ་ཐོབ་པ་ཡིན་ནོ། །དེ་རྗེས་མཐོང་ལམ་རྗེས་ཐོབ་
ཏུ་བཞེངས་ཏེ། ཚོགས་གཉིས་ཟུང་འབྲེལ་དུ་བསགས་ནས་སླར་ཡང་བར་ཆད་
མེད་ལམ་དང་རྣམ་གྲོལ་ལམ་གང་ཡང་མ་ཡིན་པའི་ཐེག་ཆེན་གྱི་མཐོང་ལམ་

པའི་ས་བརྒྱད་པའི་ཐོག་མར་རྣམ་གྲོལ་ལམ་ཐོབ་པར་འཇོག །ས་བརྒྱད་པའི་
སྐད་ཅིག་ཐ་མའི་བར་ཆད་མེད་ལམ་གྱིས་ཤེས་སྒྲིབ་ཆེན་པོ་རགས་པའི་དངོས་
གཉེན་བྱེད། དགུ་པའི་སྐད་ཅིག་ཐ་མའི་བར་ཆད་མེད་ལམ་གྱིས་ཆེན་པོའི་ཕྲ་
བའི་དངོས་གཉེན། བཅུ་པའི་བར་ཆད་མེད་ལམ་དང་པོ་དེ་དེ་འབྲིང་གི་དངོས་
གཉེན་དུ་འཇོག །ས་བཅུ་པའི་སྐད་ཅིག་ཐ་མའི་བར་ཆད་མེད་ལམ་ནི། ས་བཅུ་
རྒྱུན་གྱི་ཐ་མའི་ཡེ་ཤེས་རྡོ་རྗེ་ལྟ་བུའི་ཏིང་ངེ་འཛིན་ཞེས་བྱ་བ་སྟེ།དེའི་སྐད་
ཅིག་གཉིས་པར་ཤེས་བྱའི་སྒྲིབ་པ་ཕྲ་མོ་ཡང་སྤངས་ཏེ། སྟོང་པ་ཉིད་ལ་མཉམ་
པར་བཞག་བཞིན་དུ་ཤེས་བྱ་ཇི་སྙེད་པ་ཐམས་ཅད་ལག་མཐིལ་དུ་སྐྱུ་རུ་ར་
བཞག་པ་ལྟར་མ་འདྲེས་པར་མངོན་སུམ་དུ་གཟིགས་པའི་རྣམ་པ་ཐམས་ཅད་
མཁྱེན་པའི་ཡེ་ཤེས་ཐོབ་པ་ན། མངོན་པར་རྫོགས་པར་སངས་རྒྱས་པ་དང་།
ཐེག་ཆེན་གྱི་མི་སློབ་ལམ་ཐོབ་པ་དང༌། ཐེག་ཆེན་དགྲ་བཅོམ་པ་དང་། སྐུ་
གསུམ་གྱི་གོ་འཕང་མངོན་དུ་བྱས་པ་ཞེས་བྱའོ། །དེ་དག་ནི་འཇམ་དབྱངས་རྣམ་
འཕྲུལ་རིགས་པའི་དབང་ཕྱུག་ཆོས་ཀྱི་རྒྱལ་མཚན་གྱི་སྤྱི་དོན་སྐལ་བཟང་
མགུལ་རྒྱན་སོགས་ལས་གསུངས་ཚུལ་ལོ། །ཉོན་སྒྲིབ་ལྷན་སྐྱེས་ཆེན་པོའི་ཆེན་པོ་
ལ་ཕྲ་རགས་གཉིས་སུ་མི་ཕྱེ་བ་ལྟར་ན་ས་གཉིས་པ། གསུམ་པ། བཞི་པ། ལྔ་པ།
དྲུག་པ་རྣམས་ཀྱི་སྐད་ཅིག་ཐ་མའི་བར་ཆད་མེད་ལམ་རྣམས་རིམ་བཞིན་
བདེན་འཛིན་ལྷན་སྐྱེས་ཆེན་པོའི་འབྲིང་། དེ་ཆུང་ངུ་། འབྲིང་གི་ཆེན་པོ། འབྲིང་
གི་འབྲིང་། འབྲིང་གི་ཆུང་ངུ་(༩བ)རྣམས་ཀྱི་དངོས་གཉེན་ཡིན་ལ། ས་བདུན་
པའི་བར་ཆད་མེད་ལམ་གྱིས་ཆུང་ངུ་སྐོར་གསུམ་གའི་དངོས་གཉེན་བྱས་ཏེ་
སྤངས་པ་ན་ས་བརྒྱད་པའི་ཐོག་མའི་ཉོན་སྒྲིབ་སྤངས་པའི་རྣམ་གྲོལ་ལམ་ཐོབ་
པ་ཡིན་ནོ། །དེ་ནས་ས་བརྒྱད་པའི་སྐད་ཅིག་ཐ་མའི་བར་ཆད་མེད་ལམ་དང་།
དགུ་པ། བཅུ་པ་གཉིས་ཀྱི་ཐ་མའི་བར་ཆད་མེད་ལམ་གཉིས་ཏེ་དེ་གསུམ་གྱིས་
རིམ་བཞིན་ཤེས་སྒྲིབ་ཆེ་འབྲིང་ཆུང་གསུམ་གྱི་དངོས་གཉེན་བྱས་ནས་སྤངས་
ཅིག་ཐ་མའི་བར་ཆད་མེད་ལམ་དང་།
14

ཏེ་རྣམ་པ་ཐམས་ཅད་མཁྱེན་པའི་ཡེ་ཤེས་མངོན་དུ་བྱེད་པར་འདོད་དེ། དབུ་
མ་རང་ལས་མཁས་པ་རྗེ་དྲུང་པ་ཤེས་རབ་དབང་པོའི་རྣམ་བཤད་དགོངས་པ་
ཡང་གསལ་སོགས་ཀྱི་བཞེད་པའོ། །འོ་ན་ཤེས་ཉོན་གྱི་སྒྲིབ་པའི་མཚན་གཞི་ཇི་
ལྟ་བུ་ཞེ་ན། བདེན་འཛིན་དང་དེས་ཀུན་ནས་བསླངས་པའི་ཆགས་སོགས་ནི་
ཉོན་སྒྲིབ་དང༌། རང་རྒྱུ་བདེན་འཛིན་དང་ཆགས་སོགས་ཀྱིས་བཞག་ཅིང་རང་
འབྲས་གཉིས་སྣང་འཁྲུལ་བ་སྐྱེད་བྱེད་ཀྱི་བག་ཆགས་དང་། བག་ཆགས་དེའི་
འབྲས་བུ་བདེན་སྣང་བཅས་ཤེས་སྒྲིབ་བོ། །གོང་དུ་བཤད་པའི་ས་བགྲོད་ཚུལ་
དེ་ལས་གཞན་དུ་བར་ཆད་མེད་ལམ་དང་རྣམ་གྲོལ་ལམ་གང་ཡང་མ་ཡིན་
པའི་མཉམ་གཞག་ཡེ་ཤེས་རྣམས་སོ་སོའི་སྐད་ཅིག་ཐ་མར་འབྱུང་ཞིང་དེའི་
རྗེས་སུ་བར་ཆད་མེད་ལམ་སྐྱེས་པ་ན་ས་གཞན་དུ་འཕོ་བར་འཇོག་ཅིང་། ས་
བརྒྱད་པའི་ཐོག་མའི་བར་ཆད་མེད་ལམ་ཉོན་སྒྲིབ་ཀྱི་དངོས་གཉེན་ཡིན་པས་
ས་བརྒྱད་པའི་ཡེ་ཤེས་ཡིན་ན་ཉོན་སྒྲིབ་སྤངས་པའི་མ་ཁྱབ་ཅེས་བཞེད་པའང་
ཡོད་དེ། ཊཱིཀ་ཆེན་དགོངས་པ་རབ་གསལ་ལ་བརྟགས་ན་སྔ་མ་ལེགས་སམ་
སྙམ་པ་ཡོད་ཀྱང་། ཕྱི་མ་སྟོང་ཐུན་སྐལ་བཟང་མིག་འབྱེད་ཀྱི་ཚིག་དང་འགྲིག་
ཚབས་ཆེའམ་སྙམ་པས་དཔྱད་དཀའ་བའི་གནས་སོ། །
མཐའ་དཔྱད་པ།
༈ གཉིས་པ་མཐའ་དཔྱད་པ་ལ། ཁ་ཅིག་ན་རེ། སྐྱེས་བུ་ཆུང་ངུ་ཁྱད་པར་
བའི་རྒྱུད་ཀྱི་ཚུལ་ཁྲིམས་ཀྱི་བསླབ་པ་ཆོས་ཅན། མཚན་ཉིད་ཀྱི་ཟུར་དང་པོ་
དེར་ཐལ། མཚོན་བྱ་དེའི་ཕྱིར། མ་གྲུབ་ན། (༡༠ན)དེར་ཐལ། རྟོགས་པའི་བསྟན་
པ་ཡིན་པའི་ཕྱིར་ཏེ། ལྷག་པ་ཚུལ་ཁྲིམས་ཀྱི་བསླབ་པ་ཡིན་པའི་ཕྱིར། དེར་ཐལ།
སྐྱབས་འགྲོ་རྣམ་དག་གིས་ཟིན་པའི་ཚུལ་ཁྲིམས་ཀྱི་བསླབ་པ་ཡིན་པའི་ཕྱིར། རྩ་

བར་འདོད་མི་ནུས་ཏེ། འཁོར་བསྡུས་ཀྱི་མངོན་མཐོ་ལྷ་མིའི་གོ་འཕང་ཙམ་དོན་
གཉེར་གྱིས་ཀུན་ནས་བསླངས་པའི་ལེགས་སྨོན་གྱི་ཚུལ་ཁྲིམས་ཡིན་པའི་ཕྱིར་
ཟེར་ན་མ་ཁྱབ་སྟེ། སྐྱེས་བུ་ཆུང་ངུའི་བསམ་པ་སྦྱངས་པ་ཆེ་འབྲིང་གཉིས་ཀྱི་
སྔོན་འགྲོ་ཡིན་པའི་ཕྱིར་རོ། །ཁ་ཅིག །ལུང་རྟོགས་ཀྱི་བསྟན་པ་གཉིས་ཀ་ཆོས་
ཅན། ཟུར་ཕྱི་མ་དེར་ཐལ། མཚོན་བྱ་དེའི་ཕྱིར། འདོད་ན། དེ་ཆོས་ཅན། ལུང་གི་
བསྡུས་པར་ཐལ། འདོད་པ་གང་ཞིག་རྟོགས་པས་མ་བསྡུས་པའི་ཕྱིར་ཟེར་ན། མ་
ཁྱབ་བོ། །ཁོ་ན་རེ། ཕྱི་རོལ་པའི་བསླབ་པ་གསུམ་ཆོས་ཅན། ཐར་འདོད་ཀྱི་སྐྱེ་
བོའི་འཇུག་ངོགས་ཡིན་པར་ཐལ། རྒྱལ་བའི་བསྟན་པ་ཡིན་པའི་ཕྱིར། དེར་ཐལ།
ཕྱི་རོལ་པའི་བསྟན་པ་བསྟན་པ་ཡིན་པའི་ཕྱིར་ཟེར་ན་མ་ཁྱབ་བྱས་པ་ལ། ཁ་
ཅིག་ན་རེ།  ཕྱི་རོལ་པའི་སྟོན་པ་སྟོན་པ་ཡིན་པར་ཐལ། དེའི་བསྟན་པ་བསྟན་པ་
ཡིན་པའི་ཕྱིར་ཟེར་ནའང་མ་ཁྱབ། འདོད་མི་ནུས་ཏེ། བསྟོད་པ་ལེགས་བཤད་
སྙིང་པོ་ལས། བསྟན་འདི་གཞན་དུ་མ་མཐོང་བས། །སྟོན་པ་ཞེས་བྱ་ཁྱོད་ཉིད་དེ། །
ཝ་སྐྱེས་ལ་ནི་སེང་གེ་བཞིན། །མུ་སྟེགས་ཅན་ལའང་གཅམ་བུའི་ཚིག །ཅེས་
ཡིན་པས་ཁྱབ་ཟེར་ན། མངོན་པ་མཛོད་ཆོས་ཅན། དེར་ཐལ། དེའི་ཕྱིར། འདོད་
ན། སློབ་དཔོན་དབྱིག་གཉེན་སངས་རྒྱས་འཕགས་པ་ཡིན་པར་ཐལ་ལོ། །གཞན་
ཡང་ཕྱི་རབས་ཀྱི་གདུལ་བྱས་བརྩམས་པའི་སྡེ་སྣོད་གསུམ་མེད་པར་ཐལ། དམ་
བཅའ་དེ་འཐད་པའི་ཕྱིར། འདོད་མི་ནུས་ཏེ། སྡེ་སྣོད་གསུམ་རྩོམ་ནུས་པའི་ཕྱི་
རབས་ཀྱི་གདུལ་བྱ་ཡོད་པའི་ཕྱིར་ཏེ། སྡེ་སྣོད་རིག་པའི་ལྔ་ཕྲུག་དང་ལྡན་པའི་
དེ་ཡོད་པའི་ཕྱིར། (༡༠བ)ཁྱབ་སྟེ། སྡེ་སྣོད་གསུམ་རང་གིས་རྩོམ་ནུས་ཀྱི་སྟེང་དུ་
མང་ཐོས་ཚུལ་ལྡན་གཉིས་བསྣན་པ་སྡེ་སྣོད་རིག་པའི་ལྔ་ཕྲུག་ཡིན་པའི་ཕྱིར།
དེ་ལྟར་དུ་ཊཱིཀ་ཆེན་རིན་ཆེན་ཕྲེང་བ་དང་། མཚོ་ཊཱིཀ་ཉི་མའི་འོད་ཟེར་སོགས་
ལས་བཤད་པའི་ཕྱིར། ཡང་ཁ་ཅིག་ན་རེ། རྗོད་བྱེད་ཚིག་གི་རྒྱུད་ཡིན་ན། རྡོ་རྗེ་

*
འཆང་གི་བཀའ་ཡིན་པས་ཁྱབ་ཟེར་ན། འགྲེལ་པ་སྒྲོན་གསལ་ཆོས་ཅན། དེར་
ཐལ། དེའི་ཕྱིར། དེར་ཐལ། བརྗོད་བྱ་དོན་གྱི་རྒྱུད་གསུམ་པོ་བརྗོད་བྱར་བྱེད་པའི་
གཞུང་རྣམ་དག་ཡིན་པའི་ཕྱིར། ཁོ་ན་རེ། དེ་ཡིན་ན་བཀའ་ཡིན་པས་ཁྱབ་སྟེ།
བརྟག་གཉིས་ཀྱི་རྣམ་བཤད་ལས།རྗོད་བྱེད་ཀྱི་སྒྲའི་རྒྱུད་ནི། དོན་དེ་དག་བརྗོད་
བྱར་བྱས་ནས་གསུངས་པའི་རྡོ་རྗེ་འཆང་གི་བཀའོ། །ཞེས་དང་། རྗེ་ཤེས་རབ་
སེང་གེའི་རྩ་རྒྱུད་ལེའུ་དང་པོའི་ཊཱི་ཀ་ལས། གཉིས་པ་རྗོད་བྱེད་སྒྲའི་རྒྱུད་ནི། དེ་
གསུམ་གང་རུང་བརྗོད་བྱར་སྟོན་པའི་རྡོ་རྗེ་འཆང་གི་བཀའ་ནི་རྗོད་བྱེད་སྒྲའི་
རྒྱུད་ཡིན་ལ། ཞེས་དང༌། སྔགས་རིམ་ལས་ཀྱང་། དེ་དག་ཅི་རིགས་པར་བརྗོད་
བྱར་བྱེད་པའི་གསུང་རབ་ནི། རྗོད་བྱེད་སྒྲའི་རྒྱུད་དོ། །ཞེས་དང་། མཐའ་དཔྱོད་
རིན་ཆེན་མྱུ་གུ་ལས་ཀྱང་དེ་ལྟར་གསུངས་པའི་ཕྱིར་རོ་ཞེ་ན། སྐྱོན་མེད་དེ། དེ་
རྣམས་གཙོ་བོའི་ངོས་འཛིན་ཙམ་ཡིན་གྱི་དེ་ཡིན་ན་བཀའ་ཡིན་པས་ཁྱབ་པར་
བསྟན་པ་མ་ཡིན་པའི་ཕྱིར་ཏེ། སྒྲོན་གསལ་གྱི་མཚན་གཞི་ལས། དེ་གསུམ་
བརྗོད་བྱར་བྱེད་པའི་སྒྲ་ལ་ཡང་རྒྱུད་ཅེས་བྱ་སྟེ། ཞེས་སྒྲ་ལ་ཞེས་པ་ཙམ་ལས་མ་
གསུངས་པའི་ཕྱིར་རོ། །འོ་ན་བརྗོད་བྱ་དོན་གྱི་རྒྱུད་གསུམ་པོ་དེ་གང་ཞེ་ན།
འདུས་པ་ཕྱི་མ་ལས། རྒྱུད་དེ་རྣམ་པ་གསུམ་འགྱུར་ཏེ། །གཞི་དང་དེ་བཞིན་རང་
བཞིན་དང་། །མི་འཕྲོག་པ་ཡི་རབ་ཕྱེ་བ། །རྣམ་པ་རང་བཞིན་རྒྱུ་ཡིན་ཏེ། །དེ་
བཞིན་མི་འཕྲོག་འབྲས་བུའོ། །གཞི་ནི་ཐབས་ཞེས་བྱ་བ་སྟེ། །གསུམ་གྱིས་རྒྱུད་ཀྱི་
དོན་བསྡུས་པའོ། །ཞེས་གསུངས་པ་ལྟར། རང་བཞིན་ནམ་རྒྱུའི་རྒྱུད། གཞིའམ་
ཐབས་ཀྱི་རྒྱུད། མི་འཕྲོག་པའམ་འབྲས་བུའི་རྒྱུད་གསུམ་ལ་ཟེར་ཞིང་། དང་པོ་
ནི། ནཱ་རོ་པས་སྒྲུབ་པ་པོ་རིན་པོ་(༡༡ན)ཆེ་ལྟ་བུའི་གང་ཟག་ལ་བཤད། ཤཱནྟི་པ་
དང་ཨ་བྷ་ཡས་སེམས་ཀྱི་རང་བཞིན་སྟོང་ཉིད་ལ་བཤད་ཅེས་མཐའ་དཔྱོད་
དང་། སྔགས་རིམ་གཉིས་ཀར་གསུངས་ཤིང་ཡེ་ཤེས་རྡོ་རྗེ་ཀུན་བཏུས་ཀྱི་རྣམ་
བཤད་ལས། རྒྱལ་བའི་བྱིན་གྱིས་སེམས་ཉིད་ལ་བཤད་དོ་ཞེས་ཀྱང་གསུངས་

སོ། །གཉིས་པ་ནི། རིམ་གཉིས་ཀྱི་བསྙེན་སྒྲུབ་ཡན་ལག་བཞི་དང་། གསུམ་པ་ལ་
མི་སློབ་པའི་ཟུང་འཇུག་བཞག་གོ །དེའང་རྒྱུ་དང་ཐབས་དང་འབྲས་བུའི་རྒྱུད་
གསུམ་འབྲེལ་ཆགས་པར་འབྱུང་བ་ནི། རྒྱུན་ཆགས་པའི་དོན་དང་ཚིག་གི་སྒོ་
ནས་གོང་འོག་འཁྲུགས་པ་ཡོད་ཀྱང་དོན་གྱི་སྒོ་ནས་འབྲེལ་ཆགས་པར་སྟོན་པ་
ལ་ནཱ་རོ་པས་བཤད་པར་ཡེ་ཤེས་རྡོ་རྗེ་ཀུན་བཏུས་ཀྱི་རྣམ་བཤད་
དོ། །ཁ་ཅིག །རྒྱུ་འབྲས་ཀྱི་ཐེག་པ་གཉིས་མི་འགལ་ཏེ། ཕ་རོལ་ཏུ་ཕྱིན་པ་དང་།
སྔགས་ཀྱི་ཚུལ་གྱི་རྒྱུ་འབྲས་གཉིས་དབྱེར་མི་ཕྱེད་པས་ན་རྡོ་རྗེའི་ཐེག་པ་ཞེས་
དུས་འཁོར་འགྲེལ་ཆེན་ལས་གསུངས་པའི་ཕྱིར་རོ་ཞེ་ན། སྐྱོན་མེད་དེ། དེའི་
སྔགས་ཀྱི་ཚུལ་ནི་མི་འགྱུར་བའི་བདེ་ཆེན་དང་། ཕ་རོལ་ཏུ་ཕྱིན་པའི་ཚུལ་ནི་
སྟོང་ཉིད་རྟོགས་པའི་ཡེ་ཤེས་ཡིན་ལ་ཡེ་ཤེས་དེའི་ཡུལ་སྟོང་ཉིད་དེ་ལ་ཕ་རོལ་
ཏུ་ཕྱིན་པའི་ཐེག་པ་ནས་བཤད་པ་ལས་ལྷག་པ་མེད་པས་ཡེ་ཤེས་དེ་ལ་ཕ་རོལ་
ཏུ་ཕྱིན་པའི་ཐེག་པའི་ཚུལ་ཞེས་བཤད་པ་ཡིན་གྱི་མི་འགྱུར་བདེ་ཆེན་དེ་རྒྱུ་
འབྲས་ཀྱི་ཐེག་པ་གཉིས་ཀར་བཤད་པ་མིན་པའི་ཕྱིར། ཁ་ཅིག །ཕ་རོལ་ཏུ་ཕྱིན་
པའི་ཐེག་པའི་ཚུལ་དེ་སྟོང་ཉིད་རྟོགས་པའི་ཡེ་ཤེས་ལ་མི་བྱེད་པར་ཐལ། དེ་
མཚན་གྱི་རྣམ་པ་ཀུན་གྱི་མཆོག་དང་ལྡན་པའི་སྟོང་གཟུགས་ཀྱི་སྐུ་ལ་བྱེད་པའི་
ཕྱིར་ཏེ། དེ་ངོས་འཛིན་པ་ན་སྔགས་རིམ་ལས། དབང་མདོར་བསྟན་གྱི་ལུང་
དྲངས་ནས། རྣམ་ཀུན་མཆོག་ལྡན་གྱི་སྟོང་པ་ཉིད་དང་ཞེས་གསུངས་པའི་ཕྱིར་
ཟེར་ན་མ་ཁྱབ་སྟེ། སྟོང་གཟུགས་ཀྱི་སྐུ་དེ་སྔགས་ཐུན་མོང་མ་ཡིན་པའི་བསྒྲུབ་
བྱ་ཡིན་པས་ཕ་རོལ་ཏུ་ཕྱིན་པའི་ཚུལ་ཞེས་བརྗོད་དོན་མེད་པའི་ཕྱིར་དང་།
སྔགས་རིམ་རང་གི་ལེའུ་བཅུ་གསུམ་པ་ལས། ཕ་རོལ་ཏུ་ཕྱིན་པའི་ཚུལ་ནི་སྣང་
(༡༡བ)ལ་རང་བཞིན་མེད་པ་ངེས་པའི་སྟོང་པ་ཡིན་པས་ཞེས་སྟོང་ཉིད་ངེས་
པའི་ཡེ་ཤེས་ལ་གསལ་བར་བཤད་པའི་ཕྱིར། འོ་ན་དེ་འདྲའི་སྟོང་ཉིད་རྟོགས་
པའི་ཡེ་ཤེས་ལ་རྣམ་ཀུན་མཆོག་ལྡན་གྱི་སྟོང་ཉིད་ཅེས་ཅིའི་ཕྱིར་བྱ་ཞེ་ན།

ཐབས་ཀྱི་ཆ་རྣམ་པ་ཀུན་ཚང་བའི་སྟོང་ཉིད་རྟོགས་པའི་ཡེ་ཤེས་ཡིན་པས་དེ་
སྐད་ཅེས་བྱ་སྟེ། རྒྱུད་བླ་མ་ལས། སྦྱིན་དང་ཚུལ་ཁྲིམས་བཟོད་ལ་སོགས། །རྣམ་
པ་ཀུན་གྱི་མཆོག་ལྡན་པའི། །སྟོང་པ་ཉིད་ནི་གཟུགས་སུ་བརྗོད། །ཅེས་པ་ལྟར་
རོ། །ཁོ་ན་རེ། རྡོ་རྗེ་ཐེག་པ་ཡིན་ན་བཤད་མ་ཐག་པའི་ཐབས་ཤེས་དབྱེར་མེད་
ཀྱི་རྣལ་འབྱོར་ཡིན་པས་ཁྱབ་པར་ཐལ། ལུང་དོན་དེ་འཆད་ཚུལ་འཐད་པའི་
ཕྱིར་ཟེར་ན། འདི་ནི་དུས་འཁོར་རང་གི་རྡོ་རྗེ་ཐེག་པའི་སྒྲ་བཤད་པ་ཙམ་ཡིན་
གྱི། རྡོ་རྗེ་ཐེག་པ་སྤྱིའི་སྒྲ་དོན་ནི་སྔར་བཤད་པ་ལྟར་འཐད་པར་ཤཱནྟི་པའི་
འདུས་པའི་འགྲེལ་པའི་ལུང་དང་བཅས་མཐའ་དཔྱོད་དང་། སྔགས་རིམ་གཉིས་
ལས་གསུངས་པའི་ཕྱིར། ཁོ་ན་རེ། རྒྱུ་འབྲས་ཀྱི་ཐེག་པའི་གཞི་མཐུན་ཡོད་པར་
ཐལ། བསྐྱེད་རྫོགས་པ་གང་རུང་གི་རྒྱུད་ཀྱི་སྦྱིན་སོགས་ཕར་ཕྱིན་རྣམས་དེ་ཡིན་
པའི་ཕྱིར་ཟེར་ན། མི་འཐད་དེ། དེ་རྣམས་ཕར་ཕྱིན་གྱི་ཐེག་པ་ཆེན་པོ་མ་ཡིན་
པའི་ཕྱིར་ཏེ། དེ་རྣམས་འབྲས་བུ་སངས་རྒྱས་ཀྱི་སའི་ཡོངས་དག་བཞི་པོ་ཅི་
རིགས་དང་རྣམ་པ་མཐུན་པར་བསྒོམས་པའི་བསྐྱེད་རྫོགས་གང་རུང་གིས་ཟིན་
པའི་ལམ་ཡིན་པའི་ཕྱིར་ཏེ། ཆོས་ཅན་དེའི་ཕྱིར། གོང་མ་ལ་མ་ཁྱབ་ཟེར་ན། ཁྱབ་
པ་ཡོད་པར་ཐལ། ཕ་རོལ་ཏུ་ཕྱིན་པའི་ཐེག་པ་ཆེན་པོ་ཡིན་ན། དེ་འདྲའི་བསྐྱེད་
རྫོགས་གང་གིས་ཀྱང་མ་ཟིན་པ་དགོས་པའི་ཕྱིར་ཏེ། སྔགས་རིམ་ལས། ཕར་ཕྱིན་
གྱི་ཐེག་པ་ནི་ཐེག་པ་གང་ལ་སྤྱོད་པའི་རྟེན་སེམས་བསྐྱེད་པ་དང་སྤྱོད་པ་ཕྱིན་
དྲུག་གིས་བགྲོད་ཅིང་དེ་ལས་གཞན་པའི་རིམ་གཉིས་ལ་སོགས་པའི་ལམ་མེད་
པ་ལ་བྱའི། སེམས་བསྐྱེད་དང་ཕྱིན་དྲུག་གིས་བགྲོད་པ་ཡོད་པ་ལ་བྱེད་ན་རྡོ་རྗེ་
ཐེག་པ་ཡང་དེར་འགྱུར་རོ། །ཞེས་གསུངས་པའི་ཕྱིར་དང༌། མཐའ་དཔྱོད་རིན་
ཆེན་(༡༢ན)མྱུ་གུ་ལས་ཀྱང་དེ་ལྟར་གསུངས་པའི་ཕྱིར། གཞན་ཡང༌། དེ་འདྲའི་བླ་
མེད་ཀྱི་ཚོགས་སྦྱོར་བའི་རྒྱུད་ཀྱི་སྦྱིན་སོགས་དེ་རྒྱུ་ཕར་ཕྱིན་གྱི་ཐེག་པ་མ་ཡིན་
པར་ཐལ། འབྲས་བུ་ལམ་བྱེད་ཀྱི་སྒོ་ནས་བསྒོམས་པའི་ལམ་ཡིན་པའི་ཕྱིར། མ་

གྲུབ་ན། དེར་ཐལ། སྒྲུབ་ཐབས་ཀུན་བཟང་ལས། སྦྱིན་སོགས་རྣམ་བཅུ་དཀར་
པོའི་ཡོན་ཏན་ཚུལ། །རྫོགས་སངས་རྒྱས་བདག་མ་ལུས་ངོ་བོའི་བློས། །ཡང་དག་
ཉིད་དུ་ད་ནི་གནས་པར་བགྱི། །ཞེས་དང་། དེའི་དོན་བསྐྱེད་རིམ་དངོས་གྲུབ་རྒྱ་
མཚོ་ལས། ལམ་ལ་བརྟེན་པར་དམ་བཅའ་བ་ནི། ཞེས་པ་ནས། ཕར་ཕྱིན་གྱི་ཐེག་
པ་ལས་ཁྱད་པར་དུ་གྱུར་པ་ནི། ལམ་གྱི་སྐབས་སུ་ཡང་སྦྱིན་སོགས་མ་ལུས་པ་
རྫོགས་པའི་སངས་རྒྱས་དག་གི་ངོ་བོར་མོས་པ་རྣམ་པ་ལམ་དུ་བྱེད་པའི་བློས་
བསྒྲུབ་པར་བགྱིའོ། །ཞེས་པ་སྟེ་ཞེས་གསུངས་པའི་ཕྱིར། ཁ་ཅིག །འདིའི་སྐབས་ཀྱི་
འབྲས་བུ་ཡོངས་དག་བཞི་པོ་དེ། མངོན་རྟོགས་རྒྱན་ལས། རྣམ་པ་ཐམས་ཅད་
དག་བཞི་དང་། །ཞེས་པས་བསྟན་པ་དང་དོན་གཅིག་ཟེར་ན། མི་འཐད་དེ། རྒྱན་
ལས་བཤད་པ་དེ་ལུས་དག་པ། ལོངས་སྤྱོད་དག་པ། ཐུགས་ཏིང་ངེ་འཛིན་དག་
པ། ཡེ་ཤེས་ཡོངས་སུ་དག་པ་བཞི་ལ་བཤད་ལ། འདིར་ནི་གནས་ལུས་ལོངས་
སྤྱོད་མཛད་པ་ཡོངས་སུ་དག་པ་བཞི་སྟེ། དེའང་སངས་རྒྱས་ཀྱི་ཡེ་ཤེས་རང་
སྣང་ལས་གྲུབ་པའི་ཕོ་བྲང་དང་། མཚན་དཔེས་བརྒྱན་པའི་སངས་རྒྱས་ཀྱི་སྐུ་
དང༌། སངས་རྒྱས་ཀྱི་སའི་ཟག་མེད་ཀྱི་འབྱོར་པ་དང༌། འོད་ཟེར་གྱིས་རེག་པ་
ཙམ་གྱིས་གདུལ་བྱ་གྲངས་མེད་པ་རྡོ་རྗེ་སེམས་དཔའི་གོ་འཕང་ལ་འགོད་པ་ལ་
སོགས་པའི་ཕྲིན་ལས་དེ་བཞི་པོ་དེ་ལྟ་བུ་ལ་རིམ་བཞིན་འཇོག་པར་བརྟག་
གཉིས་རྣམ་བཤད་དུ་བཤད་དོ། །ཁ་ཅིག །ལྷག་པ་ཏིང་ངེ་འཛིན་གྱི་བསླབ་པ་
དང་ཞི་གནས་དོན་གཅིག །ལྷག་པ་ཤེས་རབ་ཀྱི་བསླབ་པ་དང་ལྷག་མཐོང་དོན་
གཅིག་ཟེར་ན། ཕྱི་རོལ་པའི་རྒྱུད་ཀྱི་ཞི་ལྷག་གཉིས་ཆོས་(༡༢བ)ཅན། རིམ་པ་
བཞིན་ལྷག་པ་ཏིང་ངེ་འཛིན་གྱི་བསླབ་པ་དང་ལྷག་པ་ཤེས་རབ་ཀྱི་བསླབ་པ་
ཡིན་པར་ཐལ། · དམ་བཅའ་དེ་འཐད་པའི་ཕྱིར། འདོད་མི་ནུས་ཏེ། ཕྱི་རོལ་པའི་
རྒྱུད་ཀྱི་བསླབ་པ་ཡིན་པའི་ཕྱིར། ཁྱབ་སྟེ། ལྷག་པའི་བསླབ་པ་ཞེས་པའི་ལྷག་
པའི་དོན་སྐྱབས་འགྲོ་རྣམ་དག་གིས་ཟིན་པས་ན་ཕྱི་རོལ་པའི་རྒྱུད་ཀྱི་བསླབ་

གསུམ་ལས་ལྷག་པ་ལ་བྱེད་པའི་ཕྱིར། ཁ་ཅིག །ལྷག་པ་ཏིང་ངེ་འཛིན་གྱི་བསླབ་
པ་དང་སངས་རྒྱས་ཀྱི་བསྟན་པར་གྱུར་པའི་ཞི་གནས་དོན་གཅིག །ལྷག་པ་ཤེས་
རབ་ཀྱི་བསླབ་པ་དང་དེར་གྱུར་པའི་ལྷག་མཐོང་དོན་གཅིག་སྟེ། རྒྱུད་སྡེ་སྤྱི་
རྣམ་ལས། ལྷག་པ་ཏིང་ངེ་འཛིན་གྱི་བསླབ་པ་དང་སངས་རྒྱས་ཀྱི་བསྟན་པའི་
ཞི་གནས་དོན་གཅིག་ལ། ལྷག་པ་ཤེས་རབ་ཀྱི་བསླབ་པ་དང་ལྷག་མཐོང་དོན་
གཅིག་གོ་ཞེས་གསུངས་པའི་ཕྱིར་ཟེར་ན། སྐྱབས་འགྲོ་རྣམ་དག་གིས་ཟིན་ཅིང་
ཞི་གནས་མ་ཐོབ་པའི་ནང་པ་བའི་རྒྱུད་ཀྱི་དགེ་བའི་དམིགས་པ་ལ་རྩེ་གཅིག་
པའི་སེམས་བྱུང་ཆོས་ཅན། ཞི་གནས་ཡིན་པར་ཐལ། ལྷག་པ་ཏིང་ངེ་འཛིན་གྱི་
བསླབ་པ་ཡིན་པའི་ཕྱིར། མ་གྲུབ་ན། དེར་ཐལ། སྐྱབས་འགྲོས་ཟིན་པ་གང་ཞིག་
ཏིང་ངེ་འཛིན་གྱི་བསླབ་པ་ཡིན་པའི་ཕྱིར། རྟགས་དང་པོ་ཆོས་ཅན་གྱིས་འགྲུབ།
གཉིས་པ་དེར་ཐལ། དགེ་བའི་དམིགས་པ་ལ་རང་སྟོབས་ཀྱིས་རྩེ་གཅིག་པའི་
སེམས་བྱུང་ཡིན་པའི་ཕྱིར། ཁྱབ་སྟེ། སྔགས་རིམ་ལེའུ་བཅུ་གཅིག་པ་ལས། དགེ་
བ་ལ་སེམས་རྩེ་གཅིག་པ་ཞིག་བྱུང་ན་ཡུན་རིང་ཐུང་གང་ཡིན་ཀྱང་ཏིང་ངེ་
འཛིན་ཡོད་པ་ཡིན་པས། ཞེས་གསུངས་པའི་ཕྱིར། རྩ་བར་འདོད་མི་ནུས་ཏེ།
ཆོས་ཅན་དེ་ཡིན་པའི་ཕྱིར། འོ་ན་གོང་གི་ལུང་དོན་ཇི་ལྟར་ཞེ་ན། དེ་ནི་ཞི་ལྷག་
རྗེས་མཐུན་པ་ཡང་ཞི་ལྷག་ཏུ་ཞི་ལྷག་ཏུ་བསྡུས་ནས་དེ་ལྟར་བཤད་པ་འདྲའོ། །
གསང་སྔགས་ཀྱི་རྣམ་གཞག་བྱེ་བྲག་ཏུ་བཤད་པ།
༈ གཉིས་པ་གསང་སྔགས་ཀྱི་རྣམ་གཞག་བྱེ་བྲག་ཏུ་བཤད་པ་ལ་གཉིས། རྒྱུད་
སྡེ་འོག་མ་གསུམ་གྱི་རྣམ་གཞག་ཅུང་ཟད་བཤད་པ་དང༌། བླ་མེད་ཀྱི་རིམ་
པ་གཙོ་(༡༣ན)བོར་བཤད་པའོ། །དང་པོ་ནི། རྒྱུད་སྡེ་བཞི་གང་ཡིན་ཀྱང་ཐོག་
མར་དབང་གིས་རྒྱུད་སྨིན་པ་དང༌། དེ་ནས་དམ་ཚིག་དང་སྡོམ་པ་དག་པར་

བྱེད་པ་གལ་ཆེ་བས་དེ་དག་གི་རྣམ་གཞག་མདོ་ཙམ་བརྗོད་པ་ལ། དེ་ཡང་ཡེ་
ཤེས་ཐིག་ལེའི་རྒྱུད་ལས། ཆུ་དང་ཅོད་པཎ་གྱི་ནི་དབང༌། །བྱ་བའི་རྒྱུད་ལ་རབ་
ཏུ་གྲགས། །རྡོ་རྗེ་དྲིལ་བུ་མིང་གི་དབང་། །སྤྱོད་པའི་རྒྱུད་ལ་རབ་ཏུ་གྲགས། །
ཕྱིར་མི་ལྡོག་པ་ཡི་ནི་དབང་། །རྣལ་འབྱོར་རྒྱུད་དུ་གསལ་བར་བྱས། །ཞེས་
གསུངས་པ་ལྟར། བྱ་རྒྱུད་ལ་ཆུ་ཅོད་པཎ་གྱི་དབང་གཉིས་སྤྱོད་རྒྱུད་ལ་དེའི་
སྟེང་དུ་རྡོ་རྗེ་དྲིལ་བུ་མིང་དབང་དང་ལྔ། རྣལ་འབྱོར་རྒྱུད་ལ་ཕྱིར་མི་ལྡོག་པའི་
དབང་ངམ་རྡོ་རྗེ་སློབ་དཔོན་གྱི་དབང་དང་བཅས་པ་བཤད་དེ། དབང་དེ་
ང་གི་ལམ་མཚན་བཅས་དང་། མཚན་མེད་ཀྱི་རྣལ་འབྱོར་སྒོམ་
པ་ལ་དབང་བར་བྱེད་དོ། །དབང་བསྐུར་བ་པོའང་ཕྱིའི་དེ་ཉིད་བཅུ་དང་ལྡན་
པ་སོགས་རྡོ་རྗེ་སློབ་དཔོན་མཚན་ཉིད་ཚང་བ་གལ་ཆེ་ཞིང༌། དེས་ཀྱང་ས་ཆོག་
དང་སྟ་གོན་ཚུལ་བཞིན་དུ་བྱས་ཏེ། མེ་ཏོག་ཕྲེང་བའི་དབང་གི་བར་གྱི་དཀྱིལ་
འཁོར་དུ་འཇུག་པའི་སྐོར་རྣམས་ལེགས་པར་བྱས་ནས།རང་རང་གི་གཞུང་ནས་
བྱ་སྤྱོད་གཉིས་ལ་ཐུན་མོང་མིན་པའི་དམ་ཚིག་མང་པོ་ཡོད་པ་སྔགས་རིམ་དུ་
ལེགས་གྲུབ་ཀྱི་རྒྱུད་དྲངས་ནས་གསུངས་པ་ལྟར་ཡིན་ཡང་། གང་མ་བསྲུངས་
ན་རྩ་ལྟུང་འབྱུང་འགྱུར་གྱི་སྡོམ་པ་ལ་ནི་བྱང་སྡོམ་མ་གཏོགས་རང་རང་ལ་
ཐུན་མོང་མིན་པ་བྱ་སྤྱོད་གཉིས་ལ་མེད་ལ། རྣལ་འབྱོར་རྒྱུད་ལ་ནི་སློབ་དཔོན་
གྱི་དབང་དོན་དུ་གཉེར་ན་ངེས་པར་སྔགས་སྡོམ་བླངས་ནས་རྩ་ལྟུང་བཅུ་བཞི་
དང་། སྦོམ་པོ་བརྒྱད་ལ་སོགས་པས་མ་གོས་པ་ལ་འབད་དགོས་པར་གསུངས་
སོ། །སོ་ཐར་སྡོམ་བརྒྱད་གང་རུང་གི་རྟེན་དུ་རུང་ཡང་དེ་དག་དང་མི་ལྡན་
པར་བྱང་སྡོམ་མི་འཆག་པར་རྒྱུད་སྡེ་སྤྱི་རྣམ་ལས་བཤད་ཀྱང་། རྗེ་རང་གི་ཚུལ་
ལེའི་རྣམ་བཤད་(༡༣བ)སོགས་ལས་མ་གསུངས་སོ། །དམ་ཚིག་སྡོམ་པའི་ཁྱད་
པར་ནི། བཅས་པའི་མཚམས་ལས་མི་འདའ་བས་དམ་ཚིག་དང་། བྱ་བ་མ་ཡིན་

པ་འགོག་པས་སྡོམ་པར་བཞག་པ་ཡིན་པས་ངོ་བོ་གཅིག་ཀྱང་ལྡོག་པ་ཐ་དད་
པ་ཙམ་དུ་དབང་དོན་དེ་ཉིད་ཡང་གསལ་ལས་གསུངས། ཁ་ཅིག །བྱ་རྒྱུད་ལ་ཆུ་
དང་ཅོད་པཎ་གྱི་དབང་གཉིས་མ་གཏོགས་རྡོ་རྗེ་དང་དྲིལ་བུའི་དབང་སོགས་
གཏན་ནས་མི་རུང་ཟེར་ན། མི་འཐད་དེ། དེ་ལ་དེ་གཉིས་ཙམ་བསྐུར་བས་ཀྱང་
ཆོག་ལ། རྡོར་དྲིལ་གྱི་དབང་བསྐུར་སོགས་བྱས་ཀྱང་འགལ་བ་མེད་པའི་ཕྱིར་ཏེ།
དེ་ལྟར་དུ་ཚད་ལྡན་གྱི་གཞུང་དུ་མར་བཤད་པའི་ཕྱིར། ཡང་ཁ་ཅིག །འདི་དག་
གི་ཆུ་ཅོད་པཎ་སོགས་དང་བླ་མེད་ཀྱི་རིག་པའི་དབང་ལྔའི་ཆུ་དབང་སོགས་
ངོ་བོ་བསྐུར་ཚུལ་སོགས་འདྲ་ཟེར་ན། འོ་ན་བླ་མེད་ལ་དབང་རྫས་ཆུ་དང་ཅོད་
པཎ་ཡེ་ཤེས་ཀྱི་ངོ་བོར་བསྐྱེད་པ་མ་གཏོགས་མི་བསྐྱོད་པ་དང་རིན་འབྱུང་
སོགས་ཀྱི་ལྷའི་རྣམ་པར་བསྐྱེད་མི་དགོས་པར་ཐལ། དམ་བཅའ་འཐད་པའི་
ཕྱིར། འདོད་མི་ནུས་ཏེ། བླ་མེད་ཀྱི་དཀྱིལ་ཆོག་གང་ལས་ཀྱང་དེ་ལྟར་མ་བཤད་
པའི་ཕྱིར། གཞན་ཡང༌། དེ་གཉིས་ངོ་བོ་མི་འདྲ་བར་ཐལ། བྱ་སྤྱོད་ཀྱི་དབང་དེ་
དག་གི་ངོ་བོ་དབང་གིས་བྱེད་པ་ལ་བརྟེན་ནས་སྐྱེས་པའི་རང་རང་གི་གཞུང་
ནས་བཤད་པའི་ཟབ་གསལ་གཉིས་མེད་ཀྱི་ཡེ་ཤེས་དངོས་སམ། ཡེ་ཤེས་དེ་སྐྱེས་
པར་མོས་པ་སོགས་ལ་འདོད་ལ། བླ་མེད་ཀྱི་དེ་བདེ་སྟོང་དབྱེར་མེད་ཀྱི་ཡེ་ཤེས་
དངོས་སམ་དེ་སྐྱེས་པའི་མོས་པ་སོགས་ལ་འདོད་པའི་ཕྱིར་རོ། །ཁ་ཅིག །བྱ་སྤྱོད་
གཉིས་ལ་རྡོ་རྗེ་སློབ་དཔོན་གྱི་དབང་བསྐུར་མཚན་ཉིད་པ་བྱེད་རུང་ཟེར་ན།
འོ་ན་དེ་གཉིས་ལ་སྔགས་སྡོམ་སྦྱིན་པ་རུང་བར་ཐལ། དམ་བཅའ་འཐད་པའི་
ཕྱིར། འདོད་མི་ནུས་ཏེ། རྒྱུད་སྡེ་གོང་མ་གཉིས་མ་གཏོགས་འོག་མ་གཉིས་ལ་
སྔགས་སྡོམ་འཛིན་པ་ཚད་ལྡན་གྱི་གཞུང་གང་ལས་ཀྱང་མ་བཤད་པའི་ཕྱིར། ཁོ་
ན་རེ། རྒྱུད་སྡེ་འོག་མ་གཉིས་ལ་སྔགས་སྡོམ་(༡༤ན)བཟུང་བ་ལ་བསྐུར་བྱའི་རྡོ་
རྗེ་སློབ་དཔོན་གྱི་དབང་མེད་ཀྱང་སྤྱིར་རྡོ་རྗེ་སློབ་དཔོན་གྱི་དབང་ཡོད་པར་
འདོད་དགོས་ཏེ། ཀུན་རིག་ཊཱིཀ་ཆེན་ལས། བྱ་སྤྱོད་གཉིས་ལ་རྡོ་རྗེ་སློབ་དཔོན་

གྱི་དབང་མེད་པར་གསུངས་པའི་དོན་ནི། རིགས་ལྔའི་སྡོམ་པ་བཟུང་བ་ལ་
བསྐུར་བའི་རྡོ་རྗེ་སློབ་དཔོན་གྱི་དབང་ཡིན་གྱི། རྡོ་རྗེ་སློབ་དཔོན་ཙམ་ཞིག་ཏུ་
བྱེད་པའི་དབང་མེད་པ་མ་ཡིན་ཏེ། ཞེས་གསུངས་པའི་ཕྱིར་དང་། རྩ་ལྟུང་རྣམ་
བཤད་དངོས་གྲུབ་སྙེ་མ་ལས་ཀྱང༌། སྔར་གྱི་ཡེ་ཤེས་ཐིག་ལེའི་ལུང་དེ་དྲངས་
ནས། ཞེས་བྱ་སྤྱོད་ལ་དབང་མང་ཉུང་ཡང་གསུངས་ལ་རྡོ་རྗེ་སློབ་དཔོན་གྱི་
དབང་མེད་པར་གསུངས་པ་སོགས་གོང་ལྟར་གསུངས་པའི་ཕྱིར་ཟེར་ན། སྐྱོན་
མེད་དེ། དེ་ནི་བྱ་སྤྱོད་ལ་སློབ་དཔོན་དུ་རྗེས་སུ་གནང་བ་སྦྱིན་པ་ཙམ་ཡོད་
པ་ལ་དགོངས་པ་སྟེ། རྒྱུད་སྡེ་སྤྱི་རྣམ་ལས། འོ་ན་སློབ་དཔོན་སྒྲ་གཅན་འཛིན་
དཔལ་བཤེས་གཉེན་སོགས་ཀྱིས་བྱ་སྤྱོད་ལ་སློབ་དཔོན་གྱི་དབང་ཡོད་པར་
གསུངས་པ་ཇི་ལྟར་ཡིན་ཞེ་ན། དེ་ནི་ལུང་བསྟན་དབུགས་དབྱུང་རྗེས་གནང་
རྣམས་ལ་སློབ་དཔོན་གྱི་དབང་དུ་བཤད་པ་ཡིན་གྱི། སློབ་དཔོན་གྱི་དབང་
མཚན་ཉིད་པ་མིན་ནོ། །ཞེས་དང་། དབང་དོན་དེ་ཉིད་ཡང་གསལ་ལས་ཀྱང་།
བྱ་སྤྱོད་གཉིས་ལ་རྒྱུད་འཆད་པ་ལ་སོགས་ལ་རྗེས་སུ་གནང་བའི་དབང་ཙམ་
ཡོད་ཅིང་། དེ་ཉིད་ཀྱིས་བྱ་སྤྱོད་རང་གི་རྒྱུད་འཆད་པ་དང་དཀྱིལ་འཁོར་བྲིས་
ཏེ་དབང་བསྐུར་བ་སོགས་བྱར་རུང་བ་ཙམ་ཞིག་ལ་དགོངས་ནས་དེ་ལ་རྡོ་རྗེ་
སློབ་དཔོན་གྱི་དབང་ཞེས་ཐ་སྙད་བཏགས་པ་ཡིན་ཏེ། ཞེས་གསུངས་པའི་ཕྱིར་
རོ། །ཁ་ཅིག་ན་རེ། རྒྱུད་སྡེ་གོང་མ་གཉིས་ཀྱི་རྡོ་རྗེ་སློབ་དཔོན་གྱི་དབང་ལ་མི་
འདྲ་བ་ཅུང་ཟད་ཀྱང་མེད་ཟེར་ན། འོ་ན་དེ་གཉིས་ཀྱི་སློབ་དཔོན་གྱི་དབང་གི་
ཕྱག་རྒྱའི་དམ་ཚིག་ལ་མི་འདྲ་བ་མེད་པར་ཐལ་ལོ། །འདོད་ན། རྣལ་འབྱོར་རྒྱུད་
ཀྱི་དེ་འདྲའི་ཕྱག་རྒྱའི་དམ་ཚིག་དེ་ལ་ཡུམ་རྡོ་རྗེ་དབྱིངས་ཀྱི་དབང་ཕྱུག་(༡༤བ)
མ་དང་འཁྱུད་པར་བསྒོམ་དགོས་པར་ཐལ། འདོད་པ་གང་ཞིག་བླ་མེད་ཀྱི་དེ་
ལ་དེ་ལྟར་དགོས་པའི་ཕྱིར། མ་གྲུབ་ན། དེར་ཐལ། བརྟག་གཉིས་ལས། ཤེས་རབ་
བཅུ་དྲུག་ལོན་པ་ལ། །ལག་པ་དག་གིས་ཡང་དག་འཁྱུད། །རྡོ་རྗེ་དྲིལ་བུ་མཉམ་

སྦྱོར་བ། །སློབ་དཔོན་གྱི་ནི་དབང་དུ་འདོད། །ཅེས་གསུངས་པའི་ཕྱིར། གོང་དུ་
འདོད་མི་ནུས་ཏེ། རྣལ་འབྱོར་རྒྱུད་ཀྱི་ཕྱག་རྒྱའི་དམ་ཚིག་ལ་སློབ་མས་རང་རྡོ་
རྗེ་སེམས་དཔའི་སྐུར་བསྒོམས་པ་ཙམ་གྱིས་ཆོག་པའི་ཕྱིར། ཡང་ཁོ་ན་རེ། · རྣལ་
འབྱོར་རྒྱུད་ཀྱི་ལམ་ཉམས་སུ་ལེན་པ་ལ་ངེས་པར་རྡོ་རྗེ་སློབ་དཔོན་གྱི་དབང་
ཐོབ་དགོས་སོ་ཞེ་ན། འོ་ན་རྣལ་འབྱོར་རྒྱུད་ལའང་སློབ་མའི་དབང་ཙམ་ལས་
མ་ཐོབ་པས་ཉམས་སུ་བླང་བྱའི་ལམ་གྱི་རྣམ་གཞག་མི་འཐད་པར་ཐལ། དམ་
བཅའ་དེའི་ཕྱིར། འདོད་ན། སྔགས་རིམ་ལས། བསྟོད་འགྲེལ་ལས་སློབ་དཔོན་
དང་སློབ་མའི་དབང་དུ་བྱས་པའི་ལམ་མི་འདྲ་བ་གཉིས་བཤད་པ་ནི་སློབ་
དཔོན་གྱི་དབང་ཐོབ་པ་དང་། སློབ་མའི་དབང་ཙམ་ཞིག་ཐོབ་པའི་དབང་དུ་
བྱས་ནས་རིམ་པ་གཉིས་གསུངས་པའོ།།ཞེས་གསུངས་པ་མི་འཐད་པར་ཐལ་ལོ།།
ཁ་ཅིག །དབང་དོན་དུ་མི་གཉེར་བ་དཀྱིལ་འཁོར་དུ་འཇུག་པ་རྣམ་པ་ཐམས་
ཅད་དུ་མི་རུང་ངོ་ཟེར་ན། མི་འཐད་དེ། སྣོད་མིན་གྱི་གདུལ་བྱ་རྣམས་ཀྱིས་
ཀྱང་དཀྱིལ་འཁོར་མཐོང་བས་སྡིག་པ་འདག་པ་དང་། གསང་སྔགས་ཀྱི་ལམ་
གྱི་རིགས་ནུས་བཞག་པའི་ཕྱིར། དབང་དོན་དུ་མི་གཉེར་ཡང་དཀྱིལ་འཁོར་དུ་
གཞུག་པ་ཙམ་ཞིག་བྱེད་པར་ཡོ་གའི་རྩ་རྒྱུད་དེ་ཉིད་བསྡུས་པ། བཤད་རྒྱུད་རྡོ་
རྗེ་རྩེ་མོ་རྩ་འགྲེལ། སྤྱོད་རྒྱུད་རྣམ་སྣང་མངོན་བྱང་རྩ་འགྲེལ་དང་། བླ་མེད་ཀྱི་
བསྟན་བཅོས་མང་པོ་ལས་གསུངས་པར་སྔགས་རིམ་དང༌། རྩ་ལྟུང་རྣམ་བཤད།
རྒྱུད་སྡེ་སྤྱི་རྣམ་སོགས་ལས་གསུངས་པའི་ཕྱིར་རོ། །བྱ་རྒྱུད་རིགས་གསུམ་གྱི་
ནང་ནས་གཙོ་བོ་དེ་བཞིན་གཤེགས་པའི་རིགས་གདུགས་དཀར་ལྟ་བུའི་དབང་
ཐོབ་ན། པདྨའི་རིགས་སྤྱན་རས་(༡༥ན)གཟིགས་ཀྱི་དབང་མ་ཐོབ་ཀྱང་རྗེས་
གནང་ཙམ་ཐོབ་ན། དེའི་ལམ་སྒྲུབ་པ་དང་དབང་བསྐུར་བ་དང་རྒྱུད་འཆད་
པ་སོགས་རུང་ངོ༌། །བྱས་པ་ལ་ཁ་ཅིག་ན་རེ། དེ་མི་འཐད་དེ། དེ་འདྲ་བ་དེས་
པདྨའི་རིགས་ཀྱི་ལམ་སྒོམ་སྒྲུབ་བྱེད་རུང་ཡང་དབང་བསྐུར་མི་རུང་བའི་ཕྱིར་

ཏེ། གསང་སྔགས་མིང་གི་རྣམ་གྲངས་ལས། རིགས་ཀྱི་དབྱེ་བ་དེ་ལྟར་བཤད་པ་
ཡིས། །གོང་མའི་དབང་ཐོབ་འོག་མ་མ་ཐོབ་ཀྱང༌། །བསྙེན་པ་ལས་ལ་དབང་
བར་བྱ་བ་ཡིན། །འོན་ཀྱང་དབང་མ་ཐོབ་པས་དབང་མི་བསྐུར། །ཞེས་གསུངས་
པའི་ཕྱིར་ཟེར་ན། གྲུབ་པའི་དབང་ཕྱུག་ཀློང་རྡོལ་རིན་པོ་ཆེས་དེ་ལྟར་གསུངས་
པ་བདེན་ཡང་། སྒྲ་ཇི་བཞིན་པར་བཟུང་དུ་མི་རུང་ངམ་སྙམ་སྟེ། སྔགས་རིམ་
དུ་གསང་བ་སྤྱི་རྒྱུད་ཀྱི་ལུང་དྲངས་པ་ལས། དེ་བཞིན་གཤེགས་རིགས་དཀྱིལ་
འཁོར་དུ། །གང་ཞིག་ལེགས་པར་དབང་བསྐུར་བ། །དེ་ནི་རིགས་རྣམ་གསུམ་
ཆར་གྱི། །དཀྱིལ་འཁོར་ལ་སོགས་སློབ་དཔོན་འགྱུར། །ཞེས་དེ་འདྲ་བ་དེ་རིགས་
གཞན་གཉིས་ཀྱིའང་དཀྱིལ་འཁོར་གྱི་སློབ་དཔོན་དུ་གསུངས་པའི་ཕྱིར་དང་།
སྔགས་རིམ་རང་གི་དེའི་ཕྱི་འགྲེལ་དུ། དེ་བཞིན་གཤེགས་པའི་རིགས་ཀྱི་དབང་
བསྐུར་བ་ཐོབ་ན་རིགས་གསུམ་དང་། པདྨའི་རིགས་ཀྱི་དབང་ཐོབ་ན་རིགས་
གཉིས་དང་། རྡོ་རྗེའི་རིགས་ཀྱི་དབང་ཐོབ་ན་རིགས་དེ་ཉིད་ཀྱི་སློབ་དཔོན་དུ་
འགྱུར་བར་གསུངས་ཏེ། འོན་ཀྱང་སྔགས་གང་བསྒྲུབ་པ་དེའི་བསྒོམ་བཟླས་ཀྱི་
ལུང་ཡང་ནོད་པར་བྱའོ། །ཞེས་དང༌། རྩ་ལྟུང་རྣམ་བཤད་ལས་ཀྱང་། དེ་བཞིན་
གཤེགས་པའི་རིགས་ཀྱི་དཀྱིལ་འཁོར་དུ་དབང་བསྐུར་བ་དེ་རིགས་གསུམ་གའི་
རྡོ་རྗེ་སློབ་དཔོན་དུ་འགྱུར་བར་གསུངས་པས། ཞེས་གསུངས་པས་སོ། །
བྱ་རྒྱུད་ཀྱི་རྣམ་གཞག་བཤད་པ།
དེ་ལྟར་དབང་ཐོབ་ནས་དམ་ཚིག་དང་སྡོམ་པ་དག་པར་བྱས་ནས་
བསྒོམ་བྱའི་ལམ་ལ་ནི། རྒྱུད་སྡེ་འོག་མ་གསུམ་ལ་སྐྱེ་འཆི་བར་དོ་གསུམ་དང་
པའི་ལམ་སྦྱང་གཞི་སྦྱོང་བྱེད་སྦྱར་ཏེ་དེ་གསུམ་དང་རྣམ་པ་མཐུན་པར་སྒོམ་པ

པའང་མེད་པས་བསྐྱེད་རྫོགས་ཀྱི་ལམ་གང་ཡང་མེད་དོ། །འོ་ན་ལམ་གྱི་རིམ་
པ་ཇི་འདྲ་ཞིག་ཡོད་ཅེ་ན།མཚན་བཅས་དང་མཚན་མེད་ཀྱི་རྣལ་འབྱོར་
གཉིས་སུ་གསུངས་ཏེ། དེ་ཡང་བྱ་རྒྱུད་ལ་བཟླས་བརྗོད་དང་བཅས་པའི་བསམ་
གཏན་དང༌། བཟླས་བརྗོད་ལ་མི་ལྟོས་པའི་བསམ་གཏན། བསྙེན་པར་ལས་སུ་
རུང་ནས་དངོས་གྲུབ་སྒྲུབ་པའི་ཚུལ་གསུམ་གསུངས་ཤིང་། དེའི་དང་པོ་ལ་
སྦྱོར་དངོས་མཇུག་གསུམ་ལས། དང་པོ་ནི་རིགས་གང་ཡིན་གྱི་སྔགས་རྒྱ་བཅའ་
བ། ཕྱོགས་བཅུའི་སངས་རྒྱས་བྱང་སེམས་ལ་ཕྱག་འཚལ་ཞིང་བདག་འབུལ་བ།
སྐྱབས་འགྲོ་སེམས་བསྐྱེད། སྔགས་རྒྱས་བསྲུང་བ་བཞི་བྱས་ཏེ། ཕྱི་རོལ་ཏུ་ཁྲུས་
བྱས་ཏེ་ནང་དུ་འོང་ནས་མཆོད་པ་བྱིན་གྱིས་བརླབ་པ་དང་། བདག་དང་གནས་
བསྲུང་བ་སོགས་བྱེད་པ་སྟེ། རྒྱུད་སྡེ་གོང་མའི་བསྲུང་འཁོར་བསྒོམ་པའི་དོད་དུ་
གསུངས། དངོས་གཞི་ལ་བདག་བསྐྱེད་བསྒོམས་ནས་བཟླས་པ་བྱ་བ། མདུན་
བསྐྱེད་བསྒོམས་ནས་མཆོད་པ་འབུལ་བ་གཉིས་ལས། དང་པོ་ནི། སངས་རྒྱས་
གསང་བས། སྟོང་པ་ཡི་གེ་སྒྲ་གཟུགས་དང་། །ཕྱག་རྒྱ་མཚན་མའི་ལྷ་དྲུག་གོ །
ཞེས་དྲངས་པ་ལྟར་བདག་ལྷར་བསྐྱེད་པ་ལ། དེ་ཁོ་ན་ཉིད་ཀྱི་ལྷ་ལ་སོགས་པ་
ལྷ་དྲུག་གི་སྒོ་ནས་བསྐྱེད་དགོས་པས་ཐོག་མར་བདག་དང་བསྒོམ་བྱའི་ལྷ་
གཉིས་རང་བཞིན་མེད་མཉམ་དང་། དེ་ཁོ་ན་ཉིད་དེ་ངོ་བོ་དབྱེར་མེད་པར་
བསྒོམ་པ་ནི་དེ་ཁོ་ན་ཉིད་ཀྱི་ལྷ་སྟེ་རྒྱུད་སྡེ་གོང་མའི་སྔགས་གཉིས་ཀྱི་ཚིག་
བརྗོད་ནས་སྟོང་ཉིད་བསྒོམ་པའི་དོད་ཡིན་གསུངས། དེ་ནས་ངོ་བོ་བསྒོམ་བྱའི་
ལྷ་དེ་ཉིད་ཡིན་པ་ལ་རྣམ་པ་གང་བཟླ་བའི་སྔགས་ཀྱི་སྒྲ་ནམ་མཁའ་ལ་གྲགས་
པར་རྩེ་གཅིག་ཏུ་བསྒོམ་པ་ནི་སྒྲའི་ལྷའོ། །དེ་ནས་རང་གི་སེམས་ནམ་མཁར་ཟླ་
བའི་དཀྱིལ་འཁོར་གྱི་རྣམ་པར་གྱུར་པའི་སྟེང་དུ་ངོ་བོ་བསྒོམ་བྱའི་ལྷའི་ངོ་བོ་
ལ་རྣམ་པ་བཟླས་བྱའི་སྔགས་ཀྱི་ཡི་གེ་གསེར་ཞུན་མའི་མདོག་ཅན་(༡༦ན)དུ་
བསྒོམ་པ་ནི་ཡི་གེའི་ལྷའོ། །སྒྲ་དང་ཡི་གེའི་སྔགས་དེ་གཟུངས་རིང༌། སྙིང་པོ། ཉེ་

སྙིང་གང་ཡིན་ཀྱང་རུང་གསུངས། དེ་ནས་ཡིག་འབྲུ་དེ་ལས་འཕྲོས་པའི་འོད་
ཟེར་གྱི་རྩེ་མོ་ལས་བསྒོམ་བྱའི་ལྷ་དཔག་མེད་སྤྲོས་ཏེ། སེམས་ཅན་གྱི་སྡིག་སྒྲིབ་
སྡུག་བསྔལ་ཐམས་ཅད་སྦྱངས་། རྒྱལ་བ་སྲས་བཅས་མཆོད་པས་མཉེས་པར་
བྱས། སླར་འདུས་ཡིག་འབྲུ་ལ་ཐིམ་པས་ཟླ་བ་ཡི་གེ་དང་བཅས་པ་ཡོངས་སུ་
གྱུར་པ་ལས། གང་བསྒོམ་བྱའི་ལྷའི་སྐུ་བསྐྱེད་དེ་བསྒོམ་པ་ནི་གཟུགས་ཀྱི་ལྷའོ།།
བསྙེན་པའི་སྐབས་བདག་བསྐྱེད་ལ་གཙོ་བོ་རྐྱང་པ་མ་གཏོགས་འཁོར་དང་
གཞལ་ཡས་ཁང་བསྒོམ་མི་དགོས་སོ། ། དེ་ནས་ཕྱག་རྒྱའི་ལྷ་ལ་རྒྱས་བསྡུས་
གཉིས་ཏེ། རྒྱས་པ་འདོད་ཅིང་ཤེས་ན་སོ་སོའི་སྔགས་དང་ཕྱག་རྒྱས་གཙུག་ཏོར།
མཛོད་སྤུ། སྤྱན། དཔུང་པ་གཉིས། མགྲིན་པ། སྙིང་ཁ། ལྟེ་བ་རྣམས་ལ་རེག་ཅིང་།
མི་ཤེས་པའམ་བསྡུ་ན་རིགས་སྤྱིའི་སྔགས་རྒྱས་རེག་ཅིང་བྱིན་གྱིས་རློབ་པ་ནི་
ཕྱག་རྒྱའི་ལྷའོ། ། དེ་ནི་རྒྱུད་སྡེ་གོང་མའི་སྐྱེ་མཆེད་བྱིན་རླབས་ཀྱི་དོད་ཡིན་
གསུངས་ཤིང་། རྒྱུད་སྡེ་སྤྱི་རྣམ་ལས། བསྡུས་པའི་སྐབས་གནས་དེ་དག་ཏུ་རེག་
ཅེས་གཙུག་ཏོར་སོགས་བདུན་ག་ལ་རེག་དགོས་པ་ལྟ་བུར་གསུངས་ཀྱང་། 
སྔགས་རིམ་ལས། སྙིང་ཁ་དང་སྨིན་མཚམས་དང་མགྲིན་པ་དང་དཔུང་མགོ་
རྣམས་སུ་བྱིན་གྱིས་རློབ་པར་བྱང་ཆུབ་མཆོག་གིས་གསུངས་ཞེས་གསུངས་པས་
གནས་ལྔ་པོ་དེར་རེག་ཅིང་བྱིན་གྱིས་བརླབས་པས་ཆོག་གོ། དེ་ནས་རང་ལྷར་
བསྐྱེད་པ་ལ་ང་རྒྱལ་དང་གསལ་སྣང་བསྐྱེད་དེ་བསྒོམ་པ་ནི་མཚན་མའི་ལྷ་སྟེ། 
རྒྱུད་སྡེ་གོང་མའི་མངོན་བྱང་ལྔས་བསྐྱེད་ཀྱི་འདོད་དུ་གསུངས་པས་ལྷ་དྲུག་
ཚང་བ་གལ་ཆེ་བར་མངོན་ནོ།། ཡེ་ཤེས་པ་དགུག་གཞུང་དབང་བསྐུར་རྒྱས་
གདབ་བཅས་མ་བྱས་ཀྱང་བྱ་སྤྱོད་ལ་མཁས་པའི་སློབ་དཔོན་བྱང་ཆུབ་མཆོག་
དང་སངས་རྒྱས་གསང་བ་གཉིས་ཀྱིས་མ་（༡༦བ）བཤད་པས་རུང་ལ། སློབ་
དཔོན་གཞན་འགའ་ཞིག་གིས་བཤད་པས་བྱས་ཀྱང་འགལ་བ་མེད་ཅེས་
གསུངས་སོ།། མདུན་བསྐྱེད་བསྒོམས་ནས་མཆོད་པ་འབུལ་བ་ལ། གཞལ་ཡས་

ཁང་ཆོ་ག་བཞིན་བསྐྱེད་དེ། དམ་ཚིག་པ་བསྐྱེད་ཀྱང་རུང་ཡང་དེ་མི་བསྐྱེད་པར་
ཡེ་ཤེས་པ་མགྲོན་ཐབས་སུ་སྤྱན་འདྲེན་པ་ལྟར་བྱས་ནའང་རུང་བས་དེ་བྱེད་ན་
མཆོད་ཡོན་གྱིས་སྤྱན་འདྲེན་དགོས་པས། ལས་མཐུན་གྱི་མཆོད་ཡོན་བཤམས་ཏེ་
སྔགས་གང་རིགས་ཀྱིས་བྱིན་གྱིས་བརླབས་ནས། དད་པ་དང་ནི་དམ་ཚིག་གིས་
ཞེས་སོགས་ཀྱིས་སྤྱན་དྲངས་ཏེ། མཆོད་ཡོན་ཚུལ་བཞིན་དུ་ཕུལ། གདན་ཕུལ་
ནས་བཞུགས་སུ་གསོལ། དེ་ནས་ཕྱག་རྒྱ་བསྟན་པ་དང་བགེགས་བསྐྲད་པར་བྱ་
ཞིང༌། མཆོད་པ་གཟི་བྱིན་བསྐྱེད་ཅིང་བྱིན་གྱིས་བརླབས་ནས་བྱ་རྒྱུད་རང་གི་
གཞུང་ནས་བཤད་པ་ལྟར་ཕྱག་རྒྱ་སྔགས་དང་བཅས་པས་དབུལ་ལ་དཀོན་
མཆོག་གསུམ་དང་རིགས་གསུམ་གྱི་བདག་པོ་དང་བཅས་པ་ལ་ཕྱག་འཚལ་ཞིང་
སྐབས་གང་ཡིན་གྱི་ལྷ་ལའང་བསྟོད་དོ། །དེ་ནས་སྡིག་བཤགས། སྐྱབས་འགྲོ །ཡི་
རངས། བསྐུལ་ཞིང་གསོལ་བ་འདེབས་པ། སྨོན་ལམ། ཚད་མེད་བཞི་དང་སེམས་
བསྐྱེད་བསྒོམ་པ་རྣམས་བྱ་སྟེ་སྒྲུབ་པའི་མཆོད་པའོ། །དེ་ནས་བཟླས་པ་བྱ་བ་ནི།
བསམ་གཏན་ཕྱི་མ་ལས། སྒྲ་དང་སེམས་དང་གཞི་ལ་གཞོལ། །ཞེས་པ་ལྟར་ཡན་
ལག་བཞི་ཚང་བའི་སྒོ་ནས་བྱ་དགོས་པས། གཞིའི་ཡན་ལག་ནི་སྔགས་འཁོར་
གང་གི་ཐུགས་ཀར་འགོད་པའི་གཞི་ལྷའི་སྐུ་སྟེ། དེ་ལ་བདག་གི་གཞི་དང་
མདུན་གྱི་གཞི་གཉིས་སོ་སོར་ཡན་ལག་རེ་རེར་བགྲང་ངོ་། །སེམས་ཀྱི་ཡན་ལག་
ནི་རང་གི་སེམས་ཟླ་བའི་དཀྱིལ་འཁོར་གྱི་རྣམ་པར་དམིགས་པ་དང་། སྒྲའི་
ཡན་ལག་ནི་ཟླ་བའི་སྟེང་དུ་བཟླས་བྱའི་སྔགས་ཕྲེང་བཀོད་པའོ། །དེ་དག་ལ་
གཞོལ་བ་ནི་རྒྱུན་མི་འཆད་པར་དེ་དག་ལ་དམིགས་ཤིང་ཞེན་པའོ། །དེ་ནས་
རིགས་གསུམ་སོ་སོ་ལ་བསྔགས་པའི་(༡༧ན)ཕྲེང་བ་བྱིན་གྱིས་བརླབས་ནས་
བཟླས་བརྗོད་དངོས་བྱེད་ཚུལ་ལ། ཡི་གེའི་གཟུགས་ལ་དམིགས་པའི་བཟླས་
བརྗོད་དང་། སྒྲ་ལ་དམིགས་པའི་བཟླས་བརྗོད་གཉིས་ལས། དང་པོ་ལ། མདུན་
གྱི་ཡི་གེའི་གཟུགས་ལ་དམིགས་པ་དང་། རང་གི་ཐུགས་ཀའི་ཡི་གེའི་གཟུགས་

ལ་དམིགས་པའི་བཟླས་བརྗོད་གཉིས་ལས། དང་པོ་ནི། སྲོག་རྩོལ་བསྡམས་ཏེ་
མདུན་གྱི་སྐུའི་ཐུགས་ཀའི་ཟླ་བ་སྔགས་ཕྲེང་གསུམ་ག་ལ་དུས་གཅིག་ཏུ་
དམིགས་ནས་བཟླ་བའོ། །འདིར་སྲོག་ནི་དབང་པོའི་སྒོར་རྒྱུ་བའི་རླུང་དང་རྩོལ་
བ་ནི་ཡུལ་གཞན་ལ་གཡེང་བའི་རྟོག་པའམ། ཡང་ན་སྲོག་ནི་སྔར་ལྟར་རླུང་
དང་རྩོལ་བ་ནི་རླུང་དེ་དབང་པོའི་སྒོར་འབྱུང་འཇུག་བྱེད་པ་བཀག་སྟེ་རྒྱུ་བ་
བཅད་པ་ལ་གསུངས་སོ། །མདོར་ན་སྟེང་རླུང་མནན་འོག་རླུང་ལྟེ་བ་བར་དུ་
འཐེན་ནས་དམིགས་པ་ལ་རྩེ་གཅིག་ཏུ་གཏོད་པའོ། །མཚན་མའི་ལྷའི་སྐབས་སུ་
ཡང་ཡིད་མི་གཡེང་བའི་ཕྱིར་སྲོག་རྩོལ་བསྡམས་ཏེ་ལྷ་ལ་ང་རྒྱལ་དང་གསལ་
སྣང་འདོན་པར་གསུངས། སྲོག་རྩོལ་བསྡམས་ནས་བཟླས་བརྗོད་བྱ་བ་ནི་ཡིད་
བཟླས་མ་གཏོགས་ཤུབ་བུའི་ངག་བཟླས་མི་ནུས་ཞེས་བཤད་དོ། །རང་གི་ཡི་
གེའི་གཟུགས་ལ་དམིགས་པའི་བཟླས་བརྗོད་ནི། མདུན་གྱི་ཐུགས་ཀའི་ཟླ་གདན་
སྔགས་ཕྲེང་དང་བཅས་པ་རླུང་ནང་དུ་འཇུག་པ་དང་མཉམ་དུ་རང་གི་སྙིང་
གར་སྤོས་ལ། དབུགས་འཛིན་ནུས་པར་བཟླས་བརྗོད་བྱ་ཞིང་དབུགས་གཏོང་
བ་ན་ཟླ་བ་སྔགས་ཕྲེང་དང་བཅས་མདུན་གྱི་ཐུགས་ཀར་སྤོས་ཏེ་དེར་གནས་
པར་བསམ་པ་གཉིས་སྤེལ་མར་བྱའོ། །སྒྲ་ལ་དམིགས་པའི་བཟླས་བརྗོད་ནི།
ཐོག་མར་བཟླས་བརྗོད་ཀྱི་ཡན་ལག་བཞི་གསལ་བཏབ་སྟེ། དེ་ནས་ལྷའི་སྐུ་ཟླ་
བ་ཡི་གེའི་གཟུགས་གང་ལའང་མི་དམིགས་པར་སྔགས་ཀྱི་སྒྲའི་གདངས་ལ་
དམིགས་ནས་བཟླ་བའོ། །དེ་ཡང་རང་གིས་ཟློ་བའི་ཚེ་སྔགས་དེའི་སྒྲ་གྲག་པར་
མོས་ནས་བཟླ་བ་ལ་གསུངས་ཤིང༌། འདི་ལའང་སྲོག་རྩོལ་བསྡམས་པའི་ཡིད་
(༡༧བ)བཟླས་དང་། མ་བསྡམས་པར་ཤུབ་བུའི་བཟླས་པ་གཉིས་གསུངས་ཤིང་།
དང་པོ་གཉིས་ལ་ཡང་ངེས་པར་སྲོག་རྩོལ་བསྡམས་པའི་ཡིད་བཟླས་མི་དགོས་
ཀྱི་ངག་བཟླས་ཀྱང་ཡོད་ལ། དང་པོ་ངག་བཟླས་དང་དེ་ནས་སྲོག་རྩོལ་བསྡམས་
ཏེ་ཡིད་བཟླས་བྱ་བར་གསུངས་སོ། །དཔུང་བཟང་གིས་ཞུས་པ་ལས། བཟླས་

བརྗོད་བྱེད་ཚེ་མི་མྱུར་མི་དལ་ཞིང༌། །སྒྲ་ཆེར་མི་བྱ་ཧ་ཅང་ཆུང་བ་མིན། །སྨྲ་ཞིང་
མ་ཡིན་གཞན་དུ་གཡེང་བས་མིན། །གུག་སྐྱེད་ཀླད་གོར་ཚེག་རྣམས་ཉམས་པ་
མིན། །ཞེས་པ་ལྟར། བཟླས་པའི་སྐྱོན་དང་བྲལ་བ་གལ་ཆེའོ། །གུག་སྐྱེད་ནི་གི་གུ་
དང་ཞབས་ཀྱུ་སོགས་ལ་བྱེད་དམ་སྙམ་ཡང་ལེའུ་བཞི་པའི་སྒྲོན་གསལ་དུ་རྒྱུད་
ཟླ་གསང་ཐིག་ལེ་དྲངས་པར། གུག་སྐྱེད་ཐིག་ལེ་ལས་འདས་པ་ཞེས་པའི་མཆན་
དུ་གུག་སྐྱེད་ནི་ཕྱི་མོའི་ཡི་གེ་ཞེས་གསུངས་པ་ལ་བརྟེན་ནས་མཁས་པ་འགས་
དབྱངས་གསལ་ལ་གསུངས་སོ། །བཟླས་པའི་གྲངས་ནི། ལེགས་གྲུབ་ཀྱི་རྒྱུད་ལས།
བཅོ་ལྔ་མན་ཆད་གྲངས་རྣམས་ལ། །སྤྱིར་ན་ཡི་གེ་དུ་ཡོད་པ། །དེ་སྙེད་འབུམ་
ཕྲག་བཟླས་བརྗོད་བྱ། །ཡི་གེ་སུམ་ཅུ་རྩ་གཉིས་ལ། །བཟླས་བརྗོད་སུམ་འབུམ་བྱ་
བར་བཤད། དེ་བས་ཡི་གེ་མང་པོ་ལ། །སྔོན་དུ་བསྙེན་པ་ཁྲི་བྱའོ། །ཞེས་པ་ལྟར་
ཏེ། གཙོ་བོ་རྐྱང་པ་མིན་པ་ལ་བསྙེན་པ་བྱ་མི་དགོས་ཤིང༌། བཟླས་པའི་ཚེ་
གཉིད་དང་སྦྲིད་པ་གླལ་བ་ལུད་པ་འོག་རླུང་བཤང་ལྕི་སོགས་བྱུང་ན་ཕྲེང་བ་
བཞག་སྟེ་བཅག་ནས་ཉེ་རེག་བྱས་ལ་གྲངས་ཀྱི་ཐོག་མ་ནས་བརྩམ་པར་
གསུངས་ཏེ། སྔར་བཟླས་གྲངས་སུ་མི་གཞུག་གོ །གཞན་ཡང་བཟླས་པ་མ་དག་
པའི་རྐྱེན་མང་བས་ཟླ་བ་ཕྱེད་ཀྱི་དག་བྱེད་གལ་ཆེ་སྟེ་དེ་ནི་སྔགས་རིམ་སོགས་
ལས་ཤེས་པར་བྱའོ། །དེ་ནས་བཟླས་པའི་མཇུག་ཏུ་རིགས་གསུམ་གྱི་ཡུམ་སྤྱན་
མ། གོས་དཀར། མཱ་མ་ཀི་སྟེ་གསུམ་དང་། རང་རང་གི་རིགས་ཀྱི་བདག་པོ་གང་
ཡིན་གྱི་སྔགས་ཉེར་གཅིག་རེ་བཟླ་བར་(༡༨ན)ཡང་བཤད་དོ། །བཟླས་པའི་
མཇུག་ཏུ་ཇི་ལྟར་བྱ་བ་ནི། བུམ་པའི་ཕྱག་རྒྱ་བྱས་ནས་དགེ་རྩ་ལྷ་ལ་འབུལ་ཞིང་
ཕྲེང་བ་ལྷའི་དྲུང་དུ་བཞག་སྟེ་གཙང་སྦྲ་བྱ་ལ་བཟོད་གསོལ་བྱའོ། །ཐུན་གཏོང་
བའི་རིམ་པ་ནི་ལྷ་དྲུག་བསྒོམ་པའི་གོ་རིམ་ལས་བཟློག་སྟེ་གཏོང་བ་སྟེ། མདུན་
གྱི་སྔགས་ཀྱི་སྒྲ་ལ་དམིགས་པ་ནི་དེའི་ཡིག་འབྲུ་ལ་དེའང་དེའི་ཟླ་བ་ལ་དེ་
མདུན་གྱི་སྐུ་འབའ་ཞིག་ལ་དམིགས་པས་གཏོང་ངོ༌། །དེ་ཡང་རང་ལྷའི་སྐུ་

འབའ་ཞིག་ཏུ་སེམས་པས་དང་དེ་དེའི་ཐུགས་ཀའི་ཡིག་འབྲུ་དེ་ཡང་སྒྲ། སྒྲ་ལ་
ལྷའི་ཡེ་ཤེས་ཀྱི་སྐུ་ལ་དེ་ཆོས་ཀྱི་སྐུ་ལ་དེ་ཡང་མི་དམིགས་པར་བདག་གི་དེ་ཁོ་
ན་ཉིད་ལ་དམིགས་པར་བྱ། དེ་ལས་སྒྱུ་མ་ལ་སོགས་པ་ལྟར་ལྷར་ལྡང་བར་
བྱའོ། །འདི་ནི་རྒྱུད་སྡེ་གོང་མའི་ཉེར་བསྡུའི་དོད་དེ། བྱ་སྤྱོད་ལས་ཉེར་བསྡུའི་
ཆོ་ག་གཞན་མ་གསུངས་ཤིང་བྱས་ཀྱང་འགལ་བ་མེད་དོ། །ཐུན་མཚམས་སུ་
གླེགས་བམ་བཀླག་པ་སོགས་བྱ་ལ། ཁ་སྐོང་སྦྱིན་སྲེག་བྱེད་པ་ཕུན་སུམ་ཚོགས་
པའི་ཡན་ལག་ཏུ་གསུངས་པས་མ་བྱས་ཀྱང་ཆད་སྐྱོན་མེད་པ་འདྲའོ། །བཟླས་
བརྗོད་ལ་མི་ལྟོས་པའི་བསམ་གཏན་ནི། མེ་གནས་ཀྱི་བསམ་གཏན། སྒྲ་གནས་
ཀྱི་བསམ་གཏན། སྒྲ་མཐར་ཐར་པ་སྟེར་བའི་བསམ་གཏན་ཏེ་གསུམ་ལས། ལྷ་
དྲུག་མཐར་ཕྱིན་ནས་བསྒོམ་པ་ཡིན་ལ། སྒོམ་ཚུལ་རང་ལྷར་གསལ་བའི་ཐུགས་
ཀར་གསལ་ཞིང་འབར་བ་མར་མེའི་མེ་ལྕེ་ལྟ་བུ་བསྒོམས་པའི་ནང་དུ་ངོ་བོ་
བདག་གི་དེ་ཁོ་ན་ཉིད་རྟོགས་པའི་རང་གི་སེམས་དེ་རྣམ་པ་བཟླས་བྱའི་སྔགས་
ཀྱི་སྒྲའི་རྣམ་པར་གྲགས་པར་བསྒོམ་མོ། །དེ་ཡང་བཀྲེས་སྐོམ་གྱི་གནོད་པ་མི་
འབྱུང་ཞིང་བདེ་དྲོད་ལ་བརྟེན་པའི་ཏིང་ངེ་འཛིན་སྐྱེས་པ་ན་མཐར་ཕྱིན་པར་
གསུངས་ཏེ་མེ་གནས་སོ། །སྒྲ་གནས་ནི་རང་གི་ཐུགས་ཀར་ཟླ་བའི་ནང་དུ་རང་
འདྲའི་ལྷའི་སྐུ་ཕྲ་མོ་ཞིག་བསྒོམས་པའི་ཐུགས་ཀར་གོང་ལྟར་མར་མེ་འབར་བ་
ལྟ་བུའི་ནང་དུ་སྔགས་ཀྱི་སྒྲ་གྲགས་(༡༨བ)པར་བསྒོམ་པ་སྟེ། མེ་གནས་དང་འདི་
གཉིས་བཟླས་བརྗོད་དང་བཅས་པའི་སྐབས་ཀྱི་སྒྲ་ལ་དམིགས་པ་དང་མི་འདྲ་
སྟེ། དེ་ནི་རང་གིས་བཟླས་པའི་རྣམ་པ་ཡིད་ལ་བྱས་ནས་ངག་བཟླས་དང་ཡིད་
བཟླས་གང་རུང་ལ་བྱེད་ལ། མེ་གནས་དང་སྒྲ་གནས་ཀྱི་སྐབས་ཀྱི་དེ་ནི་རང་
གིས་བཟླས་པ་མ་ཡིན་པར་མེའི་ནང་དུ་སྒྲ་གྲགས་པ་ལ་ཟུར་ནས་ཉན་པ་ལྟ་
བུར་དམིགས་པ་སྟེ། མེ་གནས་ནི་དངོས་གཞིའི་སྐབས་ཀྱང་མེ་དང་སྒྲ་གཉིས་ཀ་
ལ་སེམས་འཛིན་པ་ཡིན་ལ། སྒྲ་གནས་ཀྱིས་དངོས་གཞིའི་དུས་སྒྲ་འབའ་ཞིག་ལ་

སེམས་འཛིན་པ་ཡིན་ནོ། །མེ་གནས་དང་སྒྲ་གནས་མཐར་ཕྱིན་པ་ན་ཞི་གནས་
གྲུབ་པ་ཡིན་པར་གསུངས་སོ། །དེ་ཐམས་ཅད་ནི་མཚན་བཅས་ཀྱི་རྣལ་འབྱོར་
ཡིན་ལ་མཚན་མེད་ཀྱི་རྣལ་འབྱོར་ནི། འདིར་སྒྲ་མཐར་ཐར་པ་སྟེར་བའི་བསམ་
གཏན་དང་དོན་གཅིག་སྟེ་སྒྲ་གནས་ཀྱི་མཐའ་མ་དེ་མཐར་ཕྱིན་པ་ན་ཆོས་སྐུའི་
ཐར་པ་སྟེར་བྱེད་དུ་དེ་ཁོ་ན་ཉིད་ལ་སོ་སོར་རྟོག་པའི་ཤེས་རབ་ཀྱིས་ཡང་ཡང་
དཔྱོད་པའི་ལྷག་མཐོང་སྒོམ་པ་ལ་ཟེར་རོ། །བསྙེན་པ་ལས་སུ་རུང་ན་དངོས་
གྲུབ་སྒྲུབ་པ་ནི་རྒྱུད་སྡེ་འོག་མ་གསུམ་ལ་ལམ་གྱིས་གཅོད་པའི་ཡན་ལག་ཏུ་
ཤིན་ཏུ་གལ་ཆེ་བར་གསུངས་ཤིང་། དེ་བསྙེན་པར་ཚད་དུ་སླེབ་པ་ལ་རག་ལས་
ལ་བསྙེན་པ་ཚད་ལྡན་སོང་ན་དངོས་གྲུབ་འགྲུབ་སླ་བ་ནི། དཔུང་བཟང་གིས་
ཞུས་པ་ལས། ཆོ་ག་བཞིན་དུ་དང་པོར་འབུམ་བཟླས་ནས། །དེ་ནས་གསང་
སྔགས་སྒྲུབ་ལ་འཇུག་པར་བྱ། །དེ་ནས་མྱུར་དུ་དངོས་གྲུབ་ཐོབ་འགྱུར་ལ། །
གསང་སྔགས་ཆོ་གས་ཡུན་རིང་ཉོན་མི་མོངས། །ཞེས་པ་ལྟར་རོ། །བསྒྲུབ་བྱའི་
དངོས་གྲུབ་ལ་ཚེ་བསྐལ་ཆེན་ལ་སོགས་པར་ཐུབ་པའི་དངོས་གྲུབ་ཆེན་པོ་
འགྲུབ་པ་ལ་མཚན་བཅས་དང་མཚན་མེད་ཀྱི་རྣལ་འབྱོར་གཉིས་ཀ་མཐར་
ཕྱིན་པ་དགོས་པར་བཤད་ཅིང་། ནད་ཞི་བ་ལ་སོགས་པའི་དངོས་གྲུབ་ཕྲན་
ཚེགས་ནི་མཚན་མེད་ཀྱི་རྣལ་འབྱོར་ལ་མི་ལྟོས་སོ། །
སྤྱོད་རྒྱུད་དང་རྣལ་འབྱོར་རྒྱུད་ཀྱི་རྣམ་གཞག་བཤད་པ།
༈ སྤྱོད་རྒྱུད་ཀྱི་ལམ་ལ་ཡང་མཚན་བཅས་དང་མཚན་མེད་ཀྱི་(༡༩ན)རྣལ་
འབྱོར་གཉིས་ལས། དང་པོ་ནི་སྟོང་ཉིད་ཀྱི་ལྟ་བ་གཙོ་བོར་མི་བྱེད་པའི་སྐབས་
ཀྱི་ལྷའི་རྣལ་འབྱོར་དང༌། གཉིས་པ་ནི་དེ་གཙོ་བོར་བྱེད་པའི་སྐབས་ཀྱི་ལྷའི་
རྣལ་འབྱོར་ལ་བཤད་དོ། །དེ་ཡང་མཚན་བཅས་ལ་ཕྱིའི་ཡན་ལག་བཞིའི་བཟླས་

བརྗོད་དང་ནང་གི་དེ་གཉིས་ལས།དང་པོ་ནི་བདག་དང་གནས་སྲུང་བ་སོགས་
བྱས་ཏེ་ཚོགས་རྟེན་ལ་མཆོད་དེ། སྔོན་དུ་སྟོང་ཉིད་བསྒོམ་ཚུལ་ནི་གཅིག་དང་
དུ་བྲལ་གྱི་གཏན་ཚིགས་ཀྱིས་བདག་དང་བསྒོམ་བྱའི་ལྷ་དེ་ཁོ་ནར་མ་གྲུབ་པར་
ལེགས་པར་གཏན་ལ་ཕབ་སྟེ་བདག་དང་ལྷའི་དེ་ཁོ་ན་ཉིད་ངོ་བོ་དབྱེར་མེད་
པར་བྱས་ནས་སྟོང་པའི་ངང་ལས་རང་ཉིད་སྐད་ཅིག་གིས་ལྷར་དཀྲོང་བསྐྱེད་
བྱེད་པའམ་སྤྲོ་ན། རང་གི་སེམས་ཟླ་བའི་དཀྱིལ་འཁོར་གྱི་རྣམ་པར་བསྒོམ་
པ་དེའི་སྟེང་དུ་ཨོཾ་ཡིག་གསེར་གྱི་མདོག་ཅན་དང་དེ་ལས་འོད་འཕྲོས་དོན་
གཉིས་བྱས་འདུས་ཡོངས་སུ་གྱུར་པ་ལས་རང་རྣམ་སྣང་དུ་བསྐྱེད་པ་ནི་བདག་
གི་གཞིའོ། །དེ་ནས་རང་གི་མདུན་དུ་རང་འདྲའི་དེ་བཞིན་གཤེགས་པ་བསམ་
སྟེ་གཞན་གྱི་གཞིའོ། །དེའི་ཐུགས་ཀར་རང་སེམས་ཟླ་བའི་རྣམ་པར་བསྒོམ་པ་
སེམས་ལ་གཞོལ་བའི་གཞི་དང་། དེའི་སྟེང་དུ་བཟླས་བྱའི་ཡི་གེ་འགོད་པ་ནི་སྒྲ་
ལ་གཞོལ་བའི་གཞི་སྟེ། བཟླས་བརྗོད་ཀྱི་ཡན་ལག་བཞིའོ། །དེ་ནས་ཐོག་མར་
ལྷའི་སྐུ་ལ་གསལ་སྣང་དང་གནས་པའི་ཚོལ་བ་དང་། དེ་ནས་ཡི་གེ་ལ་དམིགས་
ཏེ་སྔོན་དུ་ངག་བཟླས་དང༌། དེ་ནས་སྲོག་རྩོལ་བསྡམས་ཏེ་ཡིད་བཟླས་བྱེད་པ་
བྱ་རྒྱུད་ཀྱི་སྐབས་དང་འདྲའོ། །གཉིས་པ་ནང་གི་ཡན་ལག་བཞིའི་བཟླས་བརྗོད་
ནི། སྟོང་པའི་ངང་ལས་ཨཱ་ཨཾ་ཨཱཿབཞི་གང་རུང་ལས་སྔར་ལྟར་བསྐྱེད་པའམ་
ཡང་ན་རྒྱལ་བ་ཤཱཀྱ་ཐུབ་པར་བསྐྱེད་པ་གཞི་དང་པོ་ཡིན་ནོ། །དེའི་ཐུགས་ཀར་
ཟླ་བའི་དཀྱིལ་འཁོར་མེ་ལོང་ཕྱིས་པ་ལྟ་བུ་དག་ཅིང་བརྟན་པ་ཞིག་བསྒོམ་
མོ། །ཟླ་བའི་ནང་དུ་རྣམ་སྣང་ཕུག་ན་བཞུགས་པ་ལྟ་བུར་བསྒོམ་པ་ནི་གཞི་
གཉིས་པའོ། །དེའི་ཐུགས་(༡༩བ)ཀར་ཟླ་བ་དང་། དེའི་སྟེང་དུ་སྔགས་འཕྲེང་
བསམ་པ་ནི་རིམ་བཞིན་གཞི་གསུམ་པ་དང་བཞི་པ་སྟེ། དེ་ནས་ཐོག་མར་ངག་
བཟླས་དང་རྗེས་སུ་སྲོག་རྩོལ་བསྡམས་ནས་ཡིད་བཟླས་སྔར་ལྟར་བྱའོ།།ཕྱི་
དང་ནང་གི་བཟླས་བརྗོད་གཉིས་ཀར་འབུམ་ཕྲག་རེ་རེ་བཟླ་བར་བཤད། རྣམ་

སྣང་མངོན་བྱང་ལས། གསང་སྔགས་གྲངས་ནི་སུམ་འབུམ་དུ། །ཕལ་ཆེར་ངས་
ནི་བཤད་པ་དག །ལུས་ཅན་སྡིག་དང་བྲལ་བ་ཡི། །སྔགས་པ་རྣམ་པར་དག་པ་
ལ། །བཟླས་བརྗོད་གྲངས་འདི་བསྟན་པ་སྟེ། །གཞན་དུ་བྱ་བ་མ་ཡིན་ནོ། །ཞེས་
པའང་སྔགས་རིམ་དུ་དྲངས་སོ། །དེ་ལྟར་ལྷ་སྐུ་ལ་དམིགས་པའི་སེམས་འཛིན་
དང་སྲོག་རྩོལ་ལ་བརྟེན་ནས་ཞི་གནས་རྙེད་རྙེད་དུ་བསྒོམ་པར་བྱ་ཞིང་། དེ་
ནས་སྟོང་ཉིད་ལ་དཔྱད་སྒོམ་གཙོ་བོར་གྱུར་པའི་མཚན་མེད་ཀྱི་རྣལ་འབྱོར་གྱི་
ལྷག་མཐོང་བསྐྱེད་པར་བྱའོ། །དེའང་ཁ་དོག་དང་དབྱིབས་ཀྱི་རྣམ་པའི་ལྷའི་སྐུ་
མངོན་དུ་བྱས་ཏེ་གཅིག་དུ་བྲལ་ལ་སོགས་པའི་རིགས་པས་ཡང་ཡང་དཔྱད་པ་
དང༌། མི་དཔྱོད་པའི་འཇོག་སྒོམ་རེས་མོས་ཀྱིས་ལྷག་མཐོང་མཚན་ཉིད་རྫོགས་
པ་བཙལ་བར་བྱའོ། །དེ་ནས་དངོས་གྲུབ་རབ་འབྲིང་ཐ་གསུམ་ཅི་རིགས་ལ་
བརྟེན་ནས་ལམ་གྱིས་གཅོད་དགོས་པ་ནི་རྒྱུད་སྡེ་འོག་མ་གསུམ་ག་ལ་འདྲ་བར་
བཤད་པས་བླ་མེད་སྐབས་དང་མི་འདྲ་བར་འཇིག་རྟེན་པའམ་ཐུན་མོང་གི་
དངོས་གྲུབ་སྒྲུབ་ཚུལ་ཡང་འོག་མ་འདི་གསུམ་ག་ལ་གལ་ཆེ་བར་འདུག་གོ །
རྣལ་འབྱོར་རྒྱུད་ཀྱི་རྣམ་གཞག་བཤད་པ།
༈ རྣལ་འབྱོར་རྒྱུད་ཀྱི་རྣམ་གཞག་ནི། སྨིན་བྱེད་དབང་ལ་སྔར་བཤད་པ་
ལྟར་ཐུན་མོང་བ་རིག་པའི་དབང་ལྔ་དང་སློབ་དཔོན་གྱི་དབང་དང་བཅས་
པ་ཡོད་པའི་ཕྱི་མ་ཐོབ་པ་ཡིན་ན་རིགས་ལྔའི་སྡོམ་པ་བླངས་པ་ཡིན་དགོས་
པས་རྩ་ལྟུང་བཅུ་བཞི་དང་སྦོམ་པོ་བརྒྱད་ལ་སོགས་པས་མ་གོས་པ་ལ་འབད་
ཅིང་། བརྒྱ་ལ་བག་མེད་པ་སོགས་ཀྱིས་ཉེས་པས་གོས་ནའང་བཤགས་བསྡོམས་
ཀྱིས་དག་པར་བྱས་ནས་ལམ་(༢༠ན)ལ་བསླབ་པར་བྱ་དགོས་སོ། །དེ་ཡང་སློབ་
དཔོན་ཀུན་དགའ་སྙིང་པོས་སློབ་མའི་དབང་ཙམ་ཐོབ་པ་དང་སློབ་དཔོན་གྱི་

དབང་ཡང་ཐོབ་པའི་དབང་དུ་བྱས་པའི་ལམ་མི་འདྲ་བ་གཉིས་གསུངས་པར་
བཤད་དེ། དང་པོས་ནི་ཁྲུས་སྔོན་དུ་བཏང་ནས་རང་ཁྲོ་བོར་བསྐྱེད་དེ་བསྲུང་
འཁོར་དང་ཚོགས་ཞིང་གི་སྤྱན་སྔར་ཕྱག་དང་སྐྱབས་སུ་འགྲོ་བ་སོགས་བྱས་ཏེ།
ཡི་གེ་ལྔས་རང་ལྷ་གང་ཡིན་དུ་བསྐྱེད་དེ་ཡེ་ཤེས་པ་བཅུག་ལ་ཕྱག་རྒྱ་བཞིས་
རྒྱས་གདབ་བོ། །དེ་ནས་དེ་བཞིན་གཤེགས་པ་ཚད་མེད་པ་བཅུག་པ་ལ་ཕྱག་
རྒྱ་བཞིས་རྒྱས་བཏབ་སྟེ་དབང་བསྐུར་མཆོད་པས་མཆོད་ཕྱག་བྱས་ནས་སྐུ་
ཕྱག་ཆེན་བསྒོམ་པ་དང་བཟླས་པ་བྱ་ལ། གཞལ་ཡས་ཁང་སྒོམ་པ་སྟོད་འགྲེལ་
ལས་མ་བཤད་ཀྱང་སྒྲུབ་ཐབས་གཉིས་སུ་བཤད་པ་ལྟར་དགོས་ལ་མདུན་དུ་ལྷ་
སྒོམ་པའང་སྒྲུབ་ཐབས་ལས་འབྱུང་བས་དགོས་པར་གསུངས་སོ། །སློབ་དཔོན་
གྱི་དབང་ཐོབ་པས་ནི་བདག་རྫོགས་རྣལ་འབྱོར་ཆེན་པོ་ཏིང་ངེ་འཛིན་གསུམ་
དང་བཅས་བསྒོམ་དགོས་ཤིང་། རྩ་བའི་ལྷ་རྫོགས་པར་སྒོམ་པའང་དགོས་ལ་
སློབ་མའི་དབང་ཙམ་ཐོབ་པས་ལྷ་རྫོགས་པར་སྒོམ་མི་དགོས་པར་གསུངས་
སོ། །ཀུན་རིག་ཊཱིཀ་ཆེན་ལས་ནི། བདག་རྫོགས་རྣལ་འབྱོར་ཆེན་པོ་དགོས་པར་
མ་བཤད་ལ་དགོས་པའང་མིན་ཞེས་སློབ་དཔོན་གྱི་དབང་ཐོབ་པ་ལའང་ངེས་
པར་དགོས་པར་མ་གསུངས་ལ། སློབ་དཔོན་སངས་རྒྱས་གསང་བས། དབང་
རྫོགས་པར་ཐོབ་མ་ཐོབ་དང་གཞན་ལ་དབང་བསྐུར་བ་དང་རང་གིས་ལྷ་སྒྲུབ་
པའི་ཁྱད་པར་མི་འབྱེད་པར་ལྷ་རེ་རེ་བ་ལས་མ་བཤད་ཅིང༌། མདུན་དུ་གཞལ་
ཡས་ཁང་གདན་བཅས་བསྐྱེད་ནས་དེ་ལ་དཀྱིལ་འཁོར་ཆེན་པོའི་སྐབས་ལྟར་
རམ་ཕྱག་རྒྱ་བཞིའམ་ཕྱག་རྒྱ་གཅིག་པའི་སྐབས་ལྟར་ལྷ་བསྒོམས་པར་བྱས་
ལ་སྡོམ་གཟུང་མཆོད་བསྟོད་བཟླས་པ་ལ་སོགས་ཐུན་བཞིར་བྱ་ཞེས་པ་ལས་
སྔགས་རིམ་ལས་མ་(༢༠བ)གསུངས་ཀྱང་། ཀུན་རིག་ཊཱིཀ་ཆེན་ལས། མདུན་
བསྐྱེད་ལ་ལྷ་ཡོངས་རྫོགས་ཀྱི་བཟླས་པ་དགོས་པར་གསུངས་སོ། །ཡང་ཨ་བ་
ཏ་ར་ལས། མངོན་བྱང་ལྔའི་སྒོ་ནས་ལྷ་བསྐྱེད་ནས་སྒོམ་བཟླས་ཚུལ་བཞིན་

དུ་མི་ནུས་པས་ཚིག་ཙམ་གྱིས་ལྷར་བསྐྱེད་ནས་བསྙེན་པ་བྱ་བར་གསུངས་ཏེ།
འདི་ནི་ལྷའི་རྣལ་འབྱོར་གྱི་ཆོག་བསྒྲིགས་བཏོན་པ་ལ་སྒོམ་བཟླས་ཞེས་ཐ་སྙད་
བཏགས་པ་ལྟར་ཡིན་ལ། དེ་ཙམ་ཡང་ཁྱད་ཆེ་བས་གསོན་གཤིན་ལ་དབང་
བསྐུར་བ་དང་རབ་གནས་སོགས་རྣལ་འབྱོར་རྒྱུད་ཀྱི་སྒོ་ནས་བྱེད་པ་རྣམས་
ཀྱིས། ཐ་ན་སྒོམ་པ་དེ་ཙམ་རེ་བྱས་ནས་རང་རང་གི་བཟླས་བརྗོད་རྫོགས་པ་རེ་
བྱ་དགོས་སོ། །ཞེས་སྔགས་རིམ་ཆེན་མོ་ལས་གསུངས་ཏེ། རྒྱུད་སྡེ་གཞན་ལའང་
དེ་འདྲའི་སྒོམ་བཟླས་རེ་བྱས་ནའང་ཁྱད་ཆེ་བ་ལ་འདྲའོ། །མདོར་ན་ལམ་གྱི་
སྐུ་གསུང་ཐུགས་དམ་ཚིག་གི་ཕྱག་རྒྱ་བཞིས། སྦྱང་གཞི་ཐ་མལ་པའི་ལུས་ངག་
ཡིད་གསུམ་བྱ་བ་དང་བཅས་པ་སྦྱངས་ནས་སྦྱངས་འབྲས་རྒྱལ་བའི་སྐུ་གསུང་
ཐུགས་གསུམ་ཕྲིན་ལས་དང་བཞི་སྒྲུབ་པར་བྱེད་པ་ལམ་འདིའི་གཞུང་ཤིང་
དམ་པར་གསང་སྔགས་མིང་གི་རྣམ་གྲངས་ལས་གསུངས་སོ། །དེ་ལྟར་རགས་
པའི་རྣལ་འབྱོར་ལ་བསླབ་ནས་ཕྲ་མོ་སྒོམ་པར་གསུངས་ཏེ་རྡོ་རྗེ་ཕྲ་བ་སྐྲ་རྩེ་
ཙམ་མམ་ཆེ་བ་ཡུངས་ཀར་ཙམ་གྱི་རྩེ་ལྔ་པ་སྣའི་རྩེ་མོར་བཞག་ལ་སེམས་
གཟུང་ངོ་། །འདི་དང་པོ་ལྟེ་བར་བསྐྱེད་དེ་སུཀྱྰ་བཛྲ་ཞེས་བརྗོད་ནས་དེ་ནས་
བཏེག་སྟེ་སྣ་ཁུང་ནས་སྣ་རྩེར་འགྲེང་སྟེ་གནས་པར་བསམ་ཞེས་ཀུན་སྙིང་གིས་
བཤད། · ཤཱཀྱ་བཤེས་གཉེན་གྱིས་སྙིང་ཁ་ནས་འདྲེན་པར་བཤད་དོ། །སངས་རྒྱས་
གསང་བས་འབྱུང་འཇུག་བཀག་སྟེ་སྣ་བུག་ཏུ་རླུང་བཟུང་ནས་བསྒོམ་པར་
བཤད་དེ་སྐྱོང་ཚུལ་ལེགས་པར་ཞི་གནས་མཚན་ཉིད་པ་རྙེད་རྙེད་དུ་བསྒོམ་
མོ། །དེ་ནས་སྤྲོ་བསྡུ་ལ་བསླབ་སྟེ་སྥ་ར་བཛྲ་ཞེས་བརྗོད་ཅིང་རླུང་གིས་རྡུལ་ལ་
བུས་པ་ལྟར་རྡོ་རྗེ་ཕྲ་མོ་མང་པོ་གཏོར་ཏེ་རིམ་གྱིས་ཁྱབ་པར་བྱ་བར་(༢༡ན)
གསུངས་ཤིང་དེ་ལྟར་རིང་དུ་བསམས་ནས་སཾ་ཧ་ར་ན་བཛྲ་ཞེས་བརྗོད་དེ་
ནང་དུ་སྣའི་རྩེའི་བར་བསྡུས་ནས་རྡོ་རྗེ་གཅིག་ཏུ་བྱས་ལ་བསྒོམ་པར་གསུངས་
ཏེ་ཞི་གནས་གྲུབ་པ་ན་ཏིང་ངེ་འཛིན་ལ་རྩལ་སྦྱོང་བའོ། །མཚན་མེད་ཀྱི་རྣལ་

འབྱོར་བསྒོམ་ཚུལ་ལ་རྩ་རྒྱུད་དེ་ཉིད་བསྡུས་པ་ལས། སྙིང་པོ་དང་ཕྱག་རྒྱ་དང་
གསང་སྔགས་དང་རིགས་སྔགས་ཀྱི་དབང་དུ་བྱས་པའི་དེ་ཁོ་ན་ཉིད་རྟོགས་
པའི་ལྟ་བ་སྒོམ་ཚུལ་བསྟན་པར་ཨ་བ་ཏ་ར་ལས་བཤད་པ་ནི། བཤད་རྒྱུད་རྡོ་
རྗེ་རྩེ་མོ་ལས། དེ་བཞིན་གཤེགས་པ་དང༌། རྡོ་རྗེ་དང་། རིན་པོ་ཆེ་དང༌། པདྨའི་
རིགས་ཀྱིས་བསྒོམ་ཚུལ་བཞི་གསུངས་པ་དང་གནད་གཅིག་ཅིང་། དེ་ཡང་རིམ་
བཞིན་རང་ཉིད་རྣམ་སྣང༌། · རྡོར་སེམས། རིན་འབྱུང༌། འཇིག་རྟེན་དབང་ཕྱུག་
ཏུ་བསྒོམས་ཏེ་མདུན་དུ་ཡང་དང་པོ་ལ་རང་འདྲའི་ལྷའི་ཐུགས་ཀར་སྔགས་ཀྱི་
གཉིས་པར་མདུན་དུའང་ནམ་མཁར་ཁྱབ་པའི་རྡོ་རྗེའི་ལྟེ་བར་ཡི་གེ་དང༌།
གེ་འགོད། གསུམ་པ་ལ་མདུན་དུ་ཡི་གེ་རྣམས་དང་། བཞི་པར་མདུན་དུ་ནམ་
མཁའ་ཁྱབ་པའི་པདྨའི་ལྟེ་བར་ཡི་གེ་བཀོད་དེ་དེ་ནས་ཆོས་དང་གང་ཟག་གི་
བདག་མེད་པ་སོ་སོར་རྟོགས་པའི་ཤེས་རབ་ཀྱིས་གཏན་ལ་ཕབ་སྟེ་བསྒོམ་ལ་
རང་དང་མདུན་གྱི་ལྷ་དང་ཡི་གེ་སོགས་ལ་དཔྱད་ནས་བསྒོམ་པར་བྱའོ། །དེ་
ཉིད་བསྡུས་པར་དཔྱད་འཇོག་ཆ་སྙོམས་ནས་བསྒོམ་ཚུལ་ཤས་ཆེར་བསྟན་
ལ། རྩེ་མོར་དཔྱད་སྒོམ་གཙོ་ཆེར་བསྟན་པར་གསུངས་སོ། །བསྙེན་པར་ལས་སུ་
རུང་ནས་དངོས་གྲུབ་སྒྲུབ་ཚུལ་ལ། བསམ་གཏན་གྱིས་དངོས་གྲུབ་སྒྲུབ་ཚུལ་
དང༌། བཟླས་བརྗོད་ཀྱིས་སྒྲུབ་ཚུལ། སྦྱིན་སྲེག་གིས་སྒྲུབ་ཚུལ་གསུམ་སྔགས་རིམ་
ལས་གསུངས་ཏེ། འདིར་མ་བྲིས་སོ། །རྒྱུད་སྡེའི་འོག་མ་འདི་གསུམ་གྱི་བགྲོད་
ཚུལ་དང་འབྲས་བུ་མངོན་དུ་བྱེད་ཚུལ་ནི་སྔགས་རིམ་སོགས་ལས་གསལ་
བར་མ་གསུངས་ཀྱང་། བྱ་སྤྱོད་གཉིས་ཀྱི་སྐབས་ཕར་ཕྱིན་ལྟར་མ་གཏོགས་ས་
རྣལ་འབྱོར་རྒྱུད་ལའང་ས་ལམ་བགྲོད་ཚུལ་མི་འདྲ་བ་ཡོད་པར་མ་མཐོང་
ཡང་འབྲས་བུ་མངོན་དུ་བྱེད་ཚུལ་ལ་མངོན་བྱང་ལྔའི་སྒོ་ནས་མངོན་དུ་བྱེད་
ཚུལ་ཕར་ཕྱིན་དང་མི་འདྲ་བ་རྒྱུད་སྡེ་སྤྱི་རྣམ་གྱི་དབུར་བདག་ཅག་གི་སྟོན་པ་

འཚང་རྒྱ་ཚུལ་འཆད་སྐབས་གསུངས་ཡོད་པ་ལྟར་ཤེས་པར་བྱའོ། །
འདིར་མཐའ་ཅུང་ཟད་དཔྱད་པ།
༈ འདིར་མཐའ་ཅུང་ཟད་དཔྱད་པ་ལ། །སྔོན་གྱི་མཁས་པ་ཆེན་པོ་ཁ་ཅིག་
ན་རེ། བྱ་སྤྱོད་ལ་བདག་ཉིད་ལྷར་སྒོམ་པ་མེད་དེ། ཡེ་ཤེས་རྡོ་རྗེ་ཀུན་ལས་
བཏུས་ལས། ཡེ་ཤེས་སེམས་དཔའི་བདེ་བ་དམ་པ་དང་བྲལ་བ་དང་བདག་
ཉིད་ལྷར་བསྙེམས་པ་དང་བྲལ་བས་སྒྲུབ་པ་དང་བྲལ་བ་ནི་བྱ་བའི་རྒྱུད་ལ་
རབ་ཏུ་གནས་སོ། །ཞེས་སོགས་གསུངས་པའི་ཕྱིར་རོ། །ཞེས་གསུངས། དེ་ནི་རྗེ་
ཡབ་སྲས་ཀྱི་རང་ལུགས་ལ་མི་འཐད་དེ། སློབ་དཔོན་སངས་རྒྱས་གསང་བས།
བྱ་རྒྱུད་ལ་བདག་བསྐྱེད་ཡོད་པ་ལེགས་གྲུབ་ཀྱི་རྒྱུད་དང་། དཔུང་བཟང་གིས་
ཞུས་པ་སོགས་མང་པོས་བསྒྲུབ་པའི་ཕྱིར་དང་། བྱ་རྒྱུད་ལ་འབྲས་བུ་ཡོངས་
དག་བཞིའི་རྣམ་པ་ལམ་བྱེད་མ་ཚང་བར་ཐལ་བ་དང་། ལྷ་དྲུག་བསྒོམ་པ་མི་
འཐད་པ་དང་། བཟླས་བརྗོད་ཡན་ལག་བཞིའི་བདག་གི་གཞིའི་རྣམ་གཞག་
ཀྱང་མི་འཐད་པར་ཐལ་བའི་ཕྱིར་རོ། །དེས་ན་ཡེ་ཤེས་རྡོ་རྗེ་ཀུན་བཏུས་སོགས་
ལས་གསུངས་ཚུལ་དེ་ནི། བྱ་རྒྱུད་ཀྱི་གདུལ་བྱ་ལྷའི་རྣལ་འབྱོར་རྩེ་གཅིག་ཏུ་
སྒོམ་མི་ནུས་པའི་དམན་པ་འགའ་ཞིག་ལ། རང་ལྷར་བསྐྱེད་པ་དང་ཡེ་ཤེས་
པ་འཇུག་པ་མེད་པར་གསུངས་པ་ཙམ་སྟེ། བྱ་རྒྱུད་ཀྱི་གདུལ་བྱ་གང་ཡིན་ལ་
དེ་དག་མེད་པར་སྟོན་པ་མིན་ནོ། །ཡང་ཁ་ཅིག །རྒྱུད་སྡེ་འོག་མ་གསུམ་ལ་སྐྱེ་
ཤི་བར་དོ་གསུམ་སྦྱོང་བྱེད་ཀྱི་ལམ་དངོས་མེད་ཟེར་ན། དེ་ཡོད་པར་ཐལ། དེ་
གསུམ་ལ་ལས་ཉོན་གྱི་དབང་གིས་བྱུང་བའི་སྐྱེ་འཆི་སོགས་སྦྱོང་བྱེད་ཀྱི་ལམ་
ཡོད་པའི་ཕྱིར་ཏེ། དེ་གསུམ་ལ་དེའི་དབང་གིས་བྱུང་བའི་སྐྱེ་བ་སྦྱོང་བྱེད་ཀྱི་
ལམ་ཡོད་པའི་ཕྱིར།(༢༢ན)དེར་ཐལ། དེ་གསུམ་ལ་འཁོར་བ་ལས་གྲོལ་བྱེད་ཀྱི་

ལམ་ཡོད་པའི་ཕྱིར་ཏེ། ཐར་ལམ་ཡོད་པའི་ཕྱིར། བྱས་པ་ལ་ཁོ་ན་རེ། འོ་ན་དེ་
གསུམ་ལ་སྐྱེ་འཆི་བར་དོ་གསུམ་དང་རྣམ་པ་མཐུན་པའི་ལམ་ཡོད་པར་ཐལ།
དམ་བཅའ་འཐད་པའི་ཕྱིར། འདོད་ན། དེ་གསུམ་ལ་བསྐྱེད་རིམ་ཡོད་པར་
ཐལ། འདོད་པའི་ཕྱིར་ཟེར་ན་མ་ཁྱབ། རྟགས་གྲུབ་སྟེ། དེ་གསུམ་གྱི་སྒྲུབ་ཐབས་
ཀྱི་ཐོག་མར་སྟོང་ཉིད་བསྒོམ་པ་འཆི་བ་དང་ཆོས་མཐུན། སྟོང་པའི་ངང་ལས་
ཡི་གེ་དང་ཕྱག་མཚན་བསྒོམ་པ་བར་དོ་དང་རྣམ་པ་མཐུན། དེ་ལས་འོད་ཟེར་
གྱི་སྤྲོ་བསྡུ་སོགས་བྱས་ཏེ་རང་ལྷར་བསྐྱེད་པ་སྐྱེ་བ་དང་ཆོས་མཐུན་པའི་ཕྱིར།
དེ་གསུམ་དང་མཐུན་པ་ལ་ཆ་ཐམས་ཅད་ནས་མཚུངས་དགོས་མ་གྲུབ་ན།
པར་ཐལ། མ་གྲུབ་པ་དེའི་ཕྱིར། འདོད་ན། བླ་མེད་ཀྱི་ལམ་ཁྱེར་གསུམ་ཡང་དེ་
གསུམ་དང་རིམ་བཞིན་རྣམ་པ་མི་མཐུན་པར་ཐལ་ལོ། །ཁོ་ན་རེ། རྒྱུད་སྡེ་འོག་
མ་གསུམ་ལ་དེ་གསུམ་དང་རྣམ་པ་མཐུན་པའི་ལམ་མེད་པར་ཐལ། རྒྱུད་སྡེ་སྤྱི་
རྣམ་ལས། རྒྱུད་སྡེ་འོག་མ་གསུམ་ལ་འབྲས་བུའི་སངས་རྒྱས་ཀྱི་སའི་ཕུན་སུམ་
ཚོགས་པ་ལྔ་དང་རྣམ་པ་མཐུན་པར་ད་ལྟ་ནས་བསྒོམ་པ་ཡོད་ཀྱང༌། སྦྱང་གཞི་
སྐྱེ་འཆི་བར་དོ་གསུམ་དང་རྣམ་པ་མཐུན་པར་བསྒོམ་པའི་རྣལ་འབྱོར་མེད་
པས་བསྐྱེད་རིམ་མེད་དོ། །ཞེས་གསུངས་པའི་ཕྱིར་ཟེར་ན་མ་ཁྱབ་སྟེ། གོང་དུ་
བཤད་པའི་འོག་མའི་ལམ་དེ་རྣམས་སྐྱེ་འཆི་སོགས་དང་རྣམ་པར་མཐུན་ཡང༌།
སྒོམ་པ་པོས་དེ་དག་དང་རྣམ་པ་མཐུན་པར་བྱས་ནས་བསྒོམ་པ་མ་ཡིན་པའི་
ཕྱིར་རོ། །འོ་ན་འདིར་འབྲས་བུའི་སྐབས་གྱི་ཕུན་སུམ་ཚོགས་པ་ལྔ་ཞེས་དེ་ལས་
གསུངས་པ་དེ་ཅི་ཞེ་ན། སྔར་བཤད་པའི་ཡོངས་དག་བཞི་དང་ཡེ་ཤེས་ཆོས་
ཀྱི་སྐུ་སྟེ་ལྔ་ལ་བྱེད་དམ་སྙམ་མོ། །ཡང་ཁ་ཅིག །འོ་ན་རྒྱུད་སྡེ་འོག་མ་གསུམ་ལ་
སྦྱང་གཞི་སྐྱེ་ཤི་བར་དོ་གསུམ། སྦྱོང་བྱེད་དུ་དེ་གསུམ་དང་རྣམ་པ་མཐུན་པར་
བསྒོམ་པ་ཡོད་པར་ཐལ།(༢༢བ)དེ་གསུམ་ལ་སྐྱེ་ཤི་བར་དོ་གསུམ་སྦྱོང་བྱེད་ཀྱི་
ལམ་ཡང་ཡོད། སྐྱེ་འཆི་སོགས་དང་རྣམ་པ་མཐུན་པའི་ལམ་ཡང་ཡོད་པའི་

ཕྱིར། རྟགས་ཁས་ཟེར་ན་མ་ཁྱབ། འདོད་མི་ནུས་ཏེ། དེ་གསུམ་ལ་བསྐྱེད་རྫོགས་
ཀྱི་ལམ་གང་ཡང་མེད་པའི་ཕྱིར། མཁས་པ་ཆེན་པོ་ཁ་ཅིག །རྒྱུད་སྡེ་འོག་མའི་
སྐབས་མཚན་བཅས་ཀྱི་རྣལ་འབྱོར་ནི། སྟོང་ཉིད་རྟོགས་པའི་བློས་མ་ཟིན་པའི་
ལྷའི་རྣལ་འབྱོར་དང༌། མཚན་མེད་ཀྱི་རྣལ་འབྱོར་ནི། དེས་ཟིན་པའི་ལྷའི་རྣལ་
འབྱོར་ལ་བྱའོ། །གསུངས་ན། འོ་ན་འདིའི་མཚན་བཅས་ཀྱི་རྣལ་འབྱོར་སྟོང་ཉིད་
ཀྱི་ལྟ་བས་མ་ཟིན་པར་ཐལ། འདོད་ན། དེ་ཡིན་ན་སྟོང་ཉིད་ཀྱི་ལྟ་བས་མ་ཟིན་
པས་ཁྱབ་པར་ཐལ། འདོད་པའི་ཕྱིར། འདོད་ན། བྱ་རྒྱུད་ཀྱི་གདུལ་བྱ་སྟོང་ཉིད་
རྟོགས་པ་དེས་སྔོན་དུ་སྟོང་ཉིད་བསྒོམས་ནས་དེ་རྗེས་དེས་ཟིན་པར་རང་ཉིད་
ལྷར་བསྐྱེད་དེ་མཚན་བཅས་ཀྱི་རྣལ་འབྱོར་མི་བསྒོམ་པར་ཐལ་ལོ། །འདོད་ན།
དེས་ལྷ་དྲུག་རིམ་ཅན་དུ་བསྐྱེད་དེ་སྒོམ་པ་མི་སྲིད་པར་ཐལ་ལོ། །གཞན་ཡང་།
བྱ་རྒྱུད་ཀྱི་མཚན་མེད་ཀྱི་རྣལ་འབྱོར་དེ། ལྷའི་རྣལ་འབྱོར་ལ་བྱེད་པར་ཐལ།
དམ་བཅའ་དེ་འཐད་པའི་ཕྱིར། ། འདོད་མི་ནུས་ཏེ། དེ་རང་ཉིད་ལྷར་སྒོམ་པ་
དང་ངག་དང་ཡིད་བཟླས་མེ་གནས་དང་སྒྲ་གནས་སོགས་ཀྱི་སྣང་བ་ཡིད་ངོར་
བཀག་སྟེ་སྟོང་ཉིད་བསྒོམ་པའི་ལམ་ལ་བྱེད་པའི་ཕྱིར་ཏེ། བསམ་གཏན་ཕྱི་མ་
ལས། ལྟོས་བཅས་ཡན་ལག་གྱུར་པར་སྣང་། །སྒྲ་ཞེས་བྱ་དང་ཡིད་ཀྱི་དང༌། །ཚིག་
རྣམས་དག་པ་རིག་སྔགས་དབང་། །ཡན་ལག་སྤོང་བ་རྒྱལ་བས་མཁྱེན། །ཞེས་སྒྲ་
མཐར་ཐར་པ་སྟེར་བའི་བསམ་གཏན་གྱི་སྐབས་སྲོག་རྩོལ་དང་དཀའ་ཐུབ་ལ་
སོགས་པ་ལ་ལྟོས་པ་དང་བཅས་པ་སྟེ་དེ་དག་ལ་ལྟོས་ནས་རང་ཉིད་ལྷའི་ཡན་
ལག་ཏུ་སྣང་བར་གྱུར་པ་དང་། སྒྲ་ཞེས་བྱ་བ་ངག་བཟླས་དང་ཡིད་ཀྱི་བཟླས་
པའི་ངག་ཚིག་གི་རྣམ་པ་སྣང་བ་དང་། དེ་འདྲའི་ཚིག་གཉིས་རྣམ་པར་དག་པ་
མེ་གནས་དང་སྒྲ་གནས་ཀྱི་སྔགས་ཀྱི་སྒྲའི་རྣམ་པར་སྣང་བ་ཐམས་(༢༣ན)ཅད་
ཡིད་ངོར་བཀག་སྟེ་སྟོང་ཉིད་སྒོམ་པར་བཤད་པའི་ཕྱིར་དང་། སྔགས་རིམ་ལས།
དེ་ཐམས་ཅད་ཀྱང་དེ་བཞིན་ཉིད་ལ་དམིགས་པའི་བསམ་གཏན་གྱི་དོན་མི་

སྣང་བས་དེའི་དུས་སུ་བཏང་བར་གསུངས་སོ། །ཞེས་དང་། རྒྱུད་སྡེ་སྤྱི་རྣམ་ལས་
ཀྱང༌། འཁོར་བའི་རྩ་བ་གཅོད་པ་ལ་མཚན་མ་མེད་པའི་རྣལ་འབྱོར་དགོས་སོ། །
དེ་སྒོམ་པ་ན་ལྷའི་སྐུ་ལ་སོགས་པ་ཀུན་རྫོབ་པའི་རྣམ་པ་གང་ཡང་མི་བསྒོམ་
པར་སྟོང་པ་ཉིད་ཀྱི་དཔྱད་སྒོམ་དང་འཇོག་སྒོམ་ལ་མཁས་པར་བྱས་ནས་མན་
ངག་བཞིན་དུ་བསྒོམ་མོ། །ཞེས་གསུངས་པའི་ཕྱིར་རོ། །ཁོ་ན་རེ། སྤྱོད་རྒྱུད་ཀྱི་
མཚན་བཅས་ཀྱི་རྣལ་འབྱོར་དེའང་སྟོང་ཉིད་རྟོགས་པས་མ་ཟིན་པའི་ལྷའི་རྣལ་
འབྱོར་ལ་བྱེད་མི་རིགས་པར་ཐལ། གོང་གི་དམ་བཅའ་འཐད་པའི་ཕྱིར། འདོད་
མི་ནུས་ཏེ། རྒྱུད་སྡེ་སྤྱི་རྣམ་ལས། གསུམ་པ་ལ་གཉིས། མཚན་མ་དང་བཅས་པའི་
རྣལ་འབྱོར་དང༌། མཚན་མ་མེད་པའི་རྣལ་འབྱོར་རོ། །དེའི་དང་པོ་ནི་སྟོང་ཉིད་
ཀྱིས་མ་ཟིན་པའི་ལྷའི་རྣལ་འབྱོར་དང་། གཉིས་པ་ནི་སྟོང་ཉིད་ཀྱིས་ཟིན་པའི་
ལྷའི་རྣལ་འབྱོར་ལ་བྱའི་སྟོང་ཉིད་རྐྱང་པ་བསྒོམ་པ་ལ་མི་བྱ་སྟེ། ཞེས་གསུངས་
པའི་ཕྱིར་རོ་ཞེ་ན། སྐྱོན་མེད་དེ། དེ་ནི་མཚན་བཅས་དེ་སྟོང་ཉིད་གཙོ་བོར་
སྒོམ་པས་མ་ཟིན་པའི་དོན་ཡིན་གྱི་སྟོང་ཉིད་ཀྱི་ལྟ་བས་ཡེ་མ་ཟིན་པའི་དོན་
མ་ཡིན་པའི་ཕྱིར། བྱང་ཕྱོགས་ཨ་མདོའི་མཁས་པ་ཀིརྟི་བློ་བཟང་འཕྲིན་ལས་
ཀྱིས་ཀྱང་། ཟབ་གསལ་གཉིས་མེད་ཚུལ་དུ་བསྒོམ་དགོས་ཕྱིར། །བདག་མེད་
ལྟ་བས་ཟིན་པའི་ལམ་ཡིན་ཡང་། །གཉིས་སྣང་སྤྲོས་བཅས་རྣལ་འབྱོར་གཙོ་ཆེ་
ཕྱིར། །མཚན་མར་བཅས་པའི་རྣལ་འབྱོར་ཞེས་བྱ་ལ། །ཞེས་གསུངས་སོ། །ཁོ་ན་
རེ། ཚོགས་ལམ་པའི་རྒྱུད་ཀྱི་འདི་འདྲའི་མཚན་བཅས་ཀྱི་རྣལ་འབྱོར་དེ་ཆོས་
ཅན། སྟོང་ཉིད་གཙོ་བོར་བསྒོམ་པའི་ཤེས་རབ་ཀྱིས་མ་ཟིན་པར་ཐལ། གོང་དུ་
འཆད་ཚུལ་དེ་འཐད་པའི་ཕྱིར། འདོད་མི་ནུས་ཏེ། དེ་(༢༣བ)འདྲའི་ཚོགས་ལམ་
པ་དེ་སྟོང་ཉིད་བསྒོམ་བྱའི་གཙོ་བོར་བྱེད་པའི་གང་ཟག་ཡིན་པའི་ཕྱིར། དེར་
ཐལ། དེ་ཤེས་སྒྲིབ་སྤང་བྱའི་གཙོ་བོར་བྱེད་པའི་གང་ཟག་ཡིན་པའི་ཕྱིར་ཟེར་ན་
བར་པ་ལ་མ་ཁྱབ་བོ། །ཁ་ཅིག་བྱ་སྤྱོད་གཉིས་ཀྱི་མཚན་མེད་ཀྱི་རྣལ་འབྱོར་ལ་

མི་འདྲ་བ་མེད་ཟེར་ན། དེ་ཡོད་པར་ཐལ། བྱ་རྒྱུད་ཀྱི་མཚན་མེད་ཀྱི་རྣལ་འབྱོར་
བཤད་མ་ཐག་པ་ལྟར་གྱི་སྟོང་ཉིད་བསྒོམ་པའི་ལམ་ལ་བྱེད། སྤྱོད་རྒྱུད་ཀྱི་དེ་ནི་
གཙོ་བོར་ལྷའི་རྣལ་འབྱོར་ལ་བྱེད་པ་རྒྱུད་སྡེ་སྤྱི་རྣམ་སྔར་དྲངས་པ་ལྟར་དང་།
སྔགས་རིམ་ལས་ཀྱང་། མཚན་མ་དང་བཅས་པའི་རྣལ་འབྱོར་ནི་སྟོང་ཉིད་སྒོམ་
པ་དང་བྲལ་བའི་ལྷའི་སྒོམ་བཟླས་ཡིན་ལ། མཚན་མ་མེད་པ་ནི་སྟོང་ཉིད་སྒོམ་
པ་དང་བཅས་པའི་ལྷའི་བསྒོམ་ཟླས་ལ་བྱའི་སྟོང་ཉིད་རྐྱང་པ་བསྒོམ་པ་ལ་མི་
བྱ་སྟེ། ཞེས་པ་ལྟར་ཡིན་པའི་ཕྱིར། ཡང་འདིའི་མཚན་མེད་ལ་ལྷའི་སྒོམ་བཟླས་
འབའ་ཞིག་ཏུ་མ་ངེས་ཏེ། སྟོང་ཉིད་སྒོམ་པ་དང་བཅས་པའི་ལྷའི་སྒོམ་བཟླས་
ཞེས་གསུངས་པའི་ཕྱིར་དང་། རྒྱུད་སྡེ་སྤྱི་རྣམ་ལས། མཚན་མ་མེད་པའི་རྣལ་
འབྱོར་ནི། ཆོས་ཐམས་ཅད་རང་བཞིན་གྱིས་གྲུབ་པས་སྟོང་པ་གཅིག་དུ་བྲལ་
སོགས་ཀྱི་རིགས་པས་ངེས་པར་བྱས་པའི་ངེས་ཤེས་ཀྱི་རྒྱུན་གོམས་པར་བྱེད་པ་
ཡིན་ལ། ཞེས་གསུངས་པས་སོ། །ཁ་ཅིག །རྒྱུད་སྡེ་འོག་མ་གསུམ་གྱི་ལམ་གྱིས་
འཚང་རྒྱ་བ་ལ་ངེས་པར་བསྐལ་ཆེན་གྲངས་མེད་གསུམ་ལ་སོགས་པར་ཚོགས་
གསོག་དགོས་པར་ཐལ། དེ་དག་གི་ས་ལམ་བགྲོད་ཚུལ་ཕར་ཕྱིན་གྱི་སྐབས་དང་
མཚུངས་པའི་ཕྱིར་ཟེར་ན་མ་ཁྱབ། འདོད་མི་ནུས་ཏེ། དེ་གསུམ་གྱི་རང་ལམ་
དེ་ཕར་ཕྱིན་ཐེག་པ་ལས་འབྲས་བུ་སངས་རྒྱས་ཀྱི་སར་བགྲོད་པ་མྱུར་བའི་ཉེ་
ལམ་ཡིན་པའི་ཕྱིར་ཏེ། འཕགས་པ་གསང་བ་ལུང་བསྟན་པའི་མདོ་ལས། རྒྱུ་ལ་
སྦྱོར་བ་རྒྱུ་ཡི་ཆོས། །འཁོར་ལོ་རབ་ཏུ་བསྐོར་བྱས་ནས། །འབྲས་བུའི་ཐེག་པ་ཉེ་
ལམ་ཞིག །ཅེས་པ་དེ་བླ་མེད་ཁོ་ན་མ་ཡིན་པའི་ཕྱིར། དེས་ན་ཕར་ཕྱིན་(༢༤ན)
དང་མཚུངས་ཞེས་པ་ནི་ས་བཅུའི་འཇོག་ཚུལ་དང༌། ཉོན་སྒྲིབ་ཀུན་ལྷན་དང་
ཤེས་སྒྲིབ་སྤོང་ཚུལ་སོགས་འདྲ་བར་སྨྲས་པ་ཙམ་མོ། །ཁ་ཅིག །རྒྱུད་སྡེ་འོག་མ་
གསུམ་ལ་རྫོགས་རིམ་སྒོམ་པ་ཡོད་པར་ཐལ། དེ་གསུམ་གྱི་ལམ་ལ་སྲོག་རྩོལ་
སྒོམ་པ་ཡོད་པའི་ཕྱིར་ན་མ་ཁྱབ་སྟེ་བླ་མེད་ཀྱི་དེ་དང་། འོག་མའི་དེ་ལ་སྒོམ་

པའི་སྐབས་དང་། དགོས་པ་དང༌། སྒོམ་ཚུལ་མི་འདྲ་བའི་ཁྱད་པར་ཡོད་པའི་
ཕྱིར། དང་པོ་གྲུབ་སྟེ། འོག་མའི་ལྷ་སྐུ་ལ་དམིགས་པའི་མཚན་བཅས་ནས་ཀྱང་
སྒོམ། བླ་མེད་ཀྱི་ལྷ་སྐུ་ལ་དམིགས་པའི་བསྐྱེད་རིམ་མཐར་ཕྱིན་ནས་རྫོགས་རིམ་
སྐབས་བསྒོམ་པ་ཡིན་པའི་ཕྱིར། གཉིས་པ་གྲུབ་སྟེ། བླ་མེད་པས་རླུང་སྡུད་ཆེད་
དང་། འོག་མས་ལྷ་སྐུ་ལ་སེམས་གནས་པ་བརྟན་ཕྱིར་དུ་སྒོམ་པ་ཡིན་པའི་ཕྱིར།
གསུམ་པ་གྲུབ་སྟེ། འདིར་རླུང་བླ་མེད་ཀྱི་རིམ་པ་གཙོ་བོར་བཤད་པ་ལ།
འབྱུང་རྔུབ་བཀག་ནས་ནང་དུ་སྡོམ་པ་ཡིན་པའི་ཕྱིར། དེ་ལྟར་ན་རྒྱུད་སྡེ་འོག་
མ་གསུམ་གྱི་ལམ་ཐམས་ཅད་མཚན་བཅས་དང་མཚན་མེད་ཀྱི་རྣལ་འབྱོར་
གཉིས་སུ་འདུ་ཞིང་། དེ་ཡང་སྣང་ཕྱོགས་ལྷའི་འཁོར་ལོ་ལ་དམིགས་པའི་ཐབས་
ཁྱད་པར་ཅན་གྱིས་ཟིན་པའི་ཆོས་དང་གང་ཟག་གི་བདག་མེད་པ་གཉིས་
ལེགས་པར་སྒོམ་པའི་མཚན་མེད་ཀྱི་རྣལ་འབྱོར་ལམ་གྱི་སྲོག་ཏུ་བྱས་ཏེ་འཚང་
རྒྱ་བ་ཡིན་ནོ། །
༈ དྷཱིཿ དབང་སྔོན་མདངས་འཛིན་དབྱིངས་ཀྱི་དབང་ཕྱུག་མར། །ལེགས་
པར་འཁྲིལ་བའི་ལྷན་སྐྱེས་བདེ་བ་ཆེར། །དགྱེས་དགུར་རོལ་བ་རྡོ་རྗེ་སེམས་
དཔའ་དང་། །དབྱེར་མེད་དཔལ་ལྡན་བླ་མའི་ཚོགས་ཀྱིས་སྐྱོངས། །
༈ གཉིས་པ་བླ་མེད་ཀྱི་རིམ་པ་གཙོ་བོར་བཤད་པ་ལ་གསུམ། རྒྱུད་འཆད་
ཐབས་ཀྱི་མན་ངག་རྒྱན་བདུན་གྱི་རྣམ་གཞག་དང༌། བཤད་བྱ་རྒྱུད་གཉིས་ཀྱི་
རྣམ་གཞག །རྒྱུད་དོན་ལམ་རིམ་པ་གཉིས་ཀྱི་རྣམ་གཞག་བཤད་པའོ། །དང་པོ་
ནི། (༢༤བ)རྣལ་འབྱོར་བླ་མེད་ཀྱི་རྒྱུད་རྣམས་རྒྱན་བདུན་གྱི་སྒོ་ནས་བཤད་
དགོས་པ་ཡིན་ཏེ། སྒྲོན་གསལ་ཆག་འགྱུར་ལས། བཤད་པའི་རྒྱུད་ཀྱི་རྗེས་

འབྲངས་ནས། །གསུང་བཤད་ཤིན་ཏུ་རྙེད་པར་དཀའ། །རྣལ་འབྱོར་རྒྱུད་ནི་འདི་
ཉིད་ཀྱིས། །ངེས་པར་བྱེད་ཀྱི་གཞན་དུ་མིན། །ཞེས་པ་ལྟར་རོ། །འོ་ན་རྒྱན་བདུན་
པོ་དེ་གང་ཞེ་ན། སྒྲོན་གསལ་ལས། གླེང་བསླང་བ་ཡི་གྲངས་ནི་ལྔ། །ཚུལ་ནི་རྣམ་
པ་བཞི་ཡིན་ཏེ། །ཞེས་སོགས་གསུངས་པ་ལྟར། གང་བཤད་པར་བྱ་བའི་གཞི་ཇི་
ལྟ་བུ་ཞིག་སྙམ་པ་དེ་ལ་ཁྱད་པར་ལྔ་ལྡན་དུ་སྟོན་པ་ལ་གླེང་བསླང་བའི་དང་།
རྒྱུད་དེའི་དགོངས་དོན་འགྲེལ་ཚུལ་ཇི་ལྟར་སྙམ་ན་དེ་སྟོན་པར་མཐའ་དྲུག་
དང་ཚུལ་བཞིར་བཞག །དེའི་དགོངས་པ་བཀྲལ་བའི་ལམ་རྣམས་གདུལ་བྱ་ཚེ་
གཅིག་ལ་འཚང་རྒྱ་བའི་ལམ་དུ་སྡུད་པ་ནི་འཚང་རྒྱ་ཚུལ་གྱི་རྒྱན་གྱིས་སྟོན་ལ།
དེ་འདྲའི་ལམ་དེ་སྟོན་ཡུལ་ཇི་འདྲ་སྙམ་ན་དེ་ནི་ཉན་པ་པོ་གང་ཟག་གི་རྒྱན་
འཆད་པས་བསྟན། དེ་ལ་ལམ་དེ་འཆད་ཚུལ་ནི་ཚོགས་བཤད་དང་སློབ་བཤད་
ཀྱིས་བསྟན། དེ་ལྟར་བཤད་པས་རྒྱུད་དོན་ལ་གོ་བ་ཇི་འདྲ་ཞིག་རྙེད་པ་ནི་རྒྱན་
བདུན་པ་དགོས་པ་བདེན་གཉིས་ངེས་པའི་རྒྱན་གྱིས་སྟོན་པས་རྒྱན་ནི་བདུན་
པོ་དེ་དག་གོ །བདུན་པོ་དེ་ལ་རྒྱས་པར་དབྱེ་ན་ཉེར་བརྒྱད་དུ་གསུངས་པའི་
དང་པོ་གླེང་བསླང་བ་ལ་གང་བཤད་པར་བྱ་བའི་རྒྱུད་ནི་ཁྱད་པར་ལྔ་དང་
ལྡན་པ་སྟེ། རྣལ་འབྱོར་ཆེན་པོའི་རྒྱུད་དཔལ་གསང་བ་འདུས་པ་ཞེས་པ་ལྟ་བུ་
མཚན་གྱི་ཁྱད་པར་ཏེ། སྒྲོན་གསལ་ལས། རྒྱུད་ཀྱི་མཚན་ནི་མིང་ཡིན་ནོ། །ཞེས་
པ་ལྟར་རོ། །ཡང་དེ་ལས། སྐྱེ་བ་འདོད་ཆགས་ཅན་དོན་དུ། །ཞེས་པ་ལྟར། གདུལ་
བྱའི་ཁྱད་པར་དབང་པོ་གཉིས་སྦྱོར་གྱི་ཆགས་པ་ལམ་དུ་བྱེད་ནུས་པའི་ཆགས་
ཅན་ཏེ། དེའི་དོན་དུ་མཛད་པ་དང་། མཛད་པ་པོའི་ཁྱད་པར་ནི། འདི་ཡི་བྱེད་
པོ་རྡོ་རྗེ་སེམས།   །ཞེས་པ་ལྟར་བཙུན་མོ་དང་མཉམ་པར་སྦྱོར་བའི་ཆགས་
བཅས་ཀྱི་ཆ་ལུགས་ཅན་གྱི་རྡོ་རྗེ་སེམས་དཔའོ། །(༢༥ན)ལེའུ་དེ་བཞིན་ཆོ་ག་
དང༌། །ཞེས་སོགས་ལྟར། ཚིག་དོན་གྱི་ཁྱད་པར་ནི་འདུས་པའི་རྩ་རྒྱུད་ལྟ་བུ་ལ་
མཚོན་ན་ཚིག་དོན་གཉིས་ཀར་ལེའུ་བཅུ་བདུན། དེ་བཞིན་དུ་རྟོགས་པ་དང་

དུམ་བུ་དང་རིམ་པར་ཕྱེ་བ་བཅུ་བདུན་དུ་གནས་པའོ། །རྒྱུད་ཀྱི་དོན་རྟོགས་
པའི་དགོས་པའི་ཁྱད་པར་ནི། ཞི་སོགས་བྱ་བའི་ཆོ་ག་དང་། །ཞེས་པ་ལྟར། ཞི་
རིལ་བུ་མིག་སྨན་སོགས་གྲུབ་པ་བརྒྱད་དངོས་རྒྱས་སོགས་དངོས་གྲུབ་ཆུང་ངུ་།
གྲུབ་འབྲིང་། སངས་རྒྱས་ཀྱི་གོ་འཕང་དངོས་གྲུབ་མཆོག་གམ་ཆེན་པོ་སྟེ་དེ་
རྣམས་བདེ་བླག་ཏུ་འགྲུབ་པ་དགོས་པའི་ཁྱད་པར་རོ། །དེ་ལྟར་ན་མཚན་དང་།
གདུལ་བྱ་དང་། མཛད་པ་པོ། ཚིག་དོན། དགོས་པའི་ཁྱད་པར་ཏེ་ཁྱད་པར་ལྔ་
ལྡན་གྱི་བླ་མེད་ཀྱི་རྒྱུད་རྣམས་མཐའ་དྲུག་དང་ཚུལ་བཞིའི་བཤད་པ་རྫོགས་
པར་འཇུག་པའི་གཞིར་གཟུང་ངོ༌། །འདིར་རྒྱན་བདུན་གྱི་གོ་རིམ་འདི་ལྟར་བྱས་
པ་ནི་ཡེ་ཤེས་རྡོ་རྗེ་ཀུན་ལས་བཏུས་ལས་འབྱུང་བ་དེའི་རྣམ་བཤད་ལས་
བཤད་པ་ལྟར་བྱས་པ་ཡིན་ནོ།། །གང་བཤད་པར་བྱ་བའི་གཞི་གླེང་བསླང་བའི་
རྒྱན་ལ་བཤད་མ་ཐག་པ་ལྟར་ལྔ་དང༌། དེ་ནས་གཞུང་དོན་ཇི་ལྟར་འགྲེལ་པ་
མཐའ་དྲུག་དང་། ཚུལ་བཞིའི་རྒྱན་གཉིས་ལས། དང་པོ་ནི་གཞུང་གི་ཚིག་དང་
དོན་སོ་སོར་སྟོན་པ་སྟེ། དེའང་། དྲང་བ་དང་ནི་ངེས་དོན་བཅས། །ཞེས་སོགས་
ལྟར་དྲུག་ལས། རྡོ་རྗེའི་ཚིག་དེ་ལ་དོན་མི་མཐུན་པ་གཉིས་ཡོད་པའི་ནང་ནས་
ཚིག་དེའི་དངོས་ཟིན་གྱི་དོན་སྟོན་པའི་བཤད་པ་དེ། རྡོ་རྗེའི་ཚིག་དེས་དྲང་
དོན་དུ་བསྟན་པའི་མཚན་ཉིད། དཔེར་ན་རྡོ་རྗེ་འཛིན་པ་ཞེས་གསུངས་པ་རྡོ་
རྗེ་རྩེ་ལྔ་པ་ཕྱག་མཚན་དུ་འཛིན་པ་ལ་བཤད་པ་ལྟ་བུའོ། །རྡོ་རྗེའི་ཚིག་དེ་ལ་
དོན་མི་མཐུན་པ་གཉིས་ཡོད་པའི་ནང་ནས་དངོས་ཟིན་དང་མི་མཐུན་པའི་
དོན་གཉིས་པ་སྟོན་པའི་ཚིག་དེས་བཤད་པ། རྡོ་རྗེའི་ཚིག་དེའི་ངེས་དོན་དུ་
བཤད་པའི་མཚན་ཉིད། དཔེར་ན་རྡོ་རྗེ་འཛིན་པ་ཞེས་པ་དེས་ཟུང་འཇུག་
བསྟན་པར་བཤད་པ་ལྟ་བུའོ། །དྲང་ངེས་ཀྱི་བཤད་པ་དེ་ནི་གཞུང་གཅིག་ལ་
དོན་ཐ་(༢༥བ)དད་དུ་བཀྲལ་བ་ཡིན་པས་དོན་མཐའ་ལ་བརྟེན་པའོ། །གདུལ་
བྱ་དབང་རྣོན་རྣམས་ཀྱི་ཕྱིར་དུ་འོད་ཟུང་ལ་སོགས་པ་རྒྱུད་སྡེ་འོག་མ་མན་

ཆད་དང་ཐུན་མོང་མ་ཡིན་པའི་དོན་གཞན་ལ་དགོངས་ནས་སྒྲ་འགལ་བ་
གཞན་གྱིས་བསྟན་པའི་བཤད་པ་དེ། རྡོ་རྗེའི་ཚིག་དེས་དགོངས་བཤད་ཀྱི་
མཚན་ཉིད། དཔེར་ན་ལེའུ་བརྒྱད་པར། ན་ཆུང་གཞོན་ནུ་མིག་ཡངས་པ། །ཞེས་
སོགས་ཀྱིས་ཟུང་འཇུག་བསྟན་པར་བཤད་པ་ལྟ་བུའོ། །གསང་ཆེན་གྱི་སྣོད་རུང་
གི་དབང་པོ་དམན་པ་རྣམས་ཀྱིས་གསལ་བར་རྟོགས་ཕྱིར་དུ་འོད་ཟུང་སོགས་
རྒྱུད་སྡེ་འོག་མ་མན་དང་ཐུན་མོང་མ་ཡིན་པའི་དོན་གཞན་ལ་དགོངས་ནས་
བཤད་པ་མིན་པར་དོན་དེ་སྒྲ་དྲང་ཐད་དུ་བཤད་པའི་རྡོ་རྗེའི་ཚིག་དེས་བཤད་
པ་དེ། རྡོ་རྗེའི་ཚིག་དེས་དགོངས་མིན་གྱི་བཤད་པའི་མཚན་ཉིད། དཔེར་ན་
བདག་མེད་པའི་རྡོ་རྗེ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་སོ་ཞེས་
པས་འོད་གསལ་བསྟན་པར་བཤད་པ་ལྟ་བུའོ། །དེ་གཉིས་ནི་བརྗོད་བྱའི་དོན་
གཅིག་ཡིན་ཀྱང་རྗོད་བྱེད་ཚིག་གི་སྒོ་ནས་སོ་སོར་བཞག་པས་སྒྲ་མཐའ་ལ་
བརྟེན་པའོ། །དཀྱིལ་འཁོར་ཐིག་ཚོན་གྱིས་བྲི་བ། ལྷ་ལ་ཉེར་སྤྱོད་ཀྱིས་མཆོད་པ།
གཏོར་མའི་ཆོ་ག །སྨན་སྦྱོར། ཞི་སོགས་ཀྱི་ལས། དངོས་གྲུབ་བརྒྱད་སོགས་གང་
རུང་གསལ་བར་སྟོན་པའི་རྡོ་རྗེའི་ཚིག་དེས་བཤད་པ་དེ། རྡོ་རྗེའི་ཚིག་དེས་སྒྲ་
ཇི་བཞིན་པའི་བཤད་པའི་མཚན་ཉིད། དཔེར་ན་བླ་མེད་དང་རྒྱུད་སྡེ་འོག་མར་
དཀྱིལ་འཁོར་ཐིག་ཚོན་གྱིས་བྲི་ཚུལ་གསལ་བར་བཤད་པ་ལྟ་བུའོ། །དོན་དེ་ལ་
མིང་དེ་དངོས་སུ་འཇུག་པ་འཇིག་རྟེན་པ་དང་སྒྲའི་བསྟན་བཅོས་ཀྱི་བརྡ་ལ་
མེད་ཀྱང་དོན་དེ་ལ་མིང་དེ་འཇུག་པ་དེ་བཞིན་གཤེགས་པ་འབའ་ཞིག་གིས་
བརྡ་མཛད་པར་གྱུར་པའི་རྡོ་རྗེའི་ཚིག་དེས་བཤད་པ་དེ། རྡོ་རྗེའི་ཚིག་དེས་སྒྲ་
ཇི་བཞིན་པ་མ་ཡིན་པའི་བཤད་པའི་མཚན་ཉིད། དཔེར་ན་རྣལ་འབོར་རྒད་ད།
ཀོ་ཊཱ་ཁྱ་ལ་སོགས་པ་ཕྱག་རྡོར་གྱི་མཚན་གྱི་རྣམ་གྲངས་སུ་(༢༦ན)བཤད་པ་
དང་། མཉམ་སྦྱོར་ལས། རླུང་བཅུ་ལ་བཤད་པ་ལྟ་བུའོ། །དེ་གཉིས་ནི་བཤད་
བྱའི་དོན་ཡང་མི་གཅིག་ལ། སྔ་མ་ལ་ཕལ་ཆེར་དོན་གཉིས་པ་མི་སྟོན་པ་མང་

ཞིང་། གཙོ་ཆེར་རྗོད་བྱེད་ཚིག་གི་སྒོ་ནས་སོ་སོར་ཕྱེ་བས་སྒྲ་དོན་གཉིས་ཀའི་
མཐའ་ལ་བརྟེན་པའོ། །འདིར་མཐའ་དྲུག་ཅེས་པའི་མཐའ་ནི་སྒོ་ཞེས་པའི་དོན་
དུ་གསུངས་ཏེ། དགོངས་པ་འགྲེལ་ཚུལ་གྱི་སྒོ་མི་འདྲ་བ་དྲུག་ལ་མཐའ་དྲུག་
ཅེས་བཏགས་པའོ། །གཞུང་གཅིག་གི་དོན་རྫོགས་པར་འཆད་པ་ཚུལ་བཞིའི་
རྒྱན་ལ། དོན་དེ་ལ་མིང་དེ་དངོས་སུ་འཇུག་པ་སྒྲ་པ་རྣམས་ཀྱི་སྒྲའི་གཞུང་ཙམ་
ལ་བརྟེན་ནས་ཐོན་པར་ནུས་པའི་རྡོ་རྗེའི་ཚིག་དེས་བཤད་པ་དེ། རྡོ་རྗེའི་ཚིག་
དེའི་ཡིག་དོན་དུ་བཤད་པའི་མཚན་ཉིད། དཔེར་ན་དངོས་པོ་མེད་པས་སྒོམ་
པ་མེད། །ཅེས་པས་སྣོད་བཅུད་མཐའ་བཞི་དང་བྲལ་བར་བསྟན་པར་བཤད་
པ་ལྟ་བུའོ། །བསྐྱེད་རིམ་པ་མན་ཆད་གང་རུང་དང་ཉམས་སུ་བླང་བྱ་ཐུན་མོང་
བའི་དོན་སྟོན་པའི་རྡོ་རྗེའི་ཚིག་དེས་བཤད་པ་དེ། རྡོ་རྗེའི་ཚིག་དེས་སྤྱི་དོན་དུ་
བཤད་པའི་མཚན་ཉིད། དེ་ལ་བསྐྱེད་རིམ་པ་དང་ཐུན་མོང་བའི་སྤྱི་དོན་གྱི་
བཤད་པ་དང་། རྒྱུད་སྡེ་འོག་མ་མན་ཆད་དང་ཐུན་མོང་བའི་བཤད་པ་གཉིས་
ཡོད། རྡོ་རྗེའི་ཚིག་དེ་ལ་དོན་མི་མཐུན་པ་བཞི་ཡོད་པའི་ནང་ནས་སྦས་དོན་
གསུམ་པོ་གང་རུང་གི་དོན་སྟོན་པའི་རྡོ་རྗེའི་ཚིག་དེས་བཤད་པ་དེ། རྡོ་རྗེའི་
ཚིག་དེས་སྦས་དོན་དུ་བཤད་པའི་མཚན་ཉིད། དཔེར་ན་དངོས་པོ་མེད་པས་
སྒོམ་པ་མེད། ཅེས་པས་སེམས་དབེན་དང་སྒྱུ་ལུས་བསྟན་པར་བཤད་པ་ལྟ་
བུའོ། །སྦས་དོན་ལ་དབྱེ་ན། འདོད་ཆགས་ཆོས་སྦས། སྣང་བ་སེམས་སྦས། ཀུན་
རྫོབ་སྒྱུ་མའི་སྦས་པ་གསུམ་དུ་ཡོད་དེ། དང་པོ་ནི་ལམ་གྱི་སྦྱང་གཞི་གཞིའི་ཕོ་
མོ་སྙོམས་པར་འཇུག་པ་དང༌། བསྐྱེད་རིམ་པ་དང་རྫོགས་རིམ་པས་ལས་དང་
ཡེ་ཤེས་ཀྱི་ཕྱག་རྒྱ་དང་སྙོམས་པར་འཇུག་པ་(༢༦བ)དང༌། གཉིས་པ་ནི་གཞིའི་
གཉིད་དང་འཆི་བའི་སྐབས་ཀྱི་སྟོང་པ་བཞི་དང་ལམ་དབེན་གསུམ་སྒྱུ་ལུས་
དང་བཅས་པའི་སྐབས་ཀྱི་སྟོང་བཞི་ལྟ་བུའོ། །གསུམ་པ་ནི་གཞིའི་ཕྲ་བ་གཉུག་
མའི་ལུས་དང་། རྨི་ལམ་གྱི་ལུས། བར་དོའི་རླུང་ལུས་རྣམས་དང་། ལམ་ལ་

དབེན་གསུམ་གྱི་སྐབས་ཀྱི་སྒྱུ་ལུས་རྗེས་མཐུན་པ་དང་། རིམ་པ་གསུམ་པའི་སྒྱུ་
ལུས་དངོས་རྣམས་སོ། །མཁས་གྲུབ་རྗེའི་རིམ་ལྔའི་གསལ་བྱེད་ལས། རླུང་རགས་
པ་འགའ་ཞིག་མི་ཤིགས་པའི་ཐིག་ལེ་ལ་ཐིམ་པའི་གཉིད་ཀྱི་མཐར་གཉུག་མའི་
རླུང་སེམས་དེ་སྐྱེས་བུའི་བཞིན་ལག་གི་རྣམ་པར་དངོས་སུ་མ་ལངས་ཀྱང་དེ་
དང་ཆ་མཐུན་པར་ལངས་པའི་ལུས་ནི་རྨི་ལམ་གྱི་ལུས་སོ་གསུངས། སྦས་ཚུལ་
ལ་སྒྱུ་ལུས་ལྟ་བུ་རྒྱུད་སྡེ་འོག་མ་མན་ཆད་ལ་མ་བསྟན་པའི་ཚུལ་དུ་སྦས་པ་
དང་། བསྐྱེད་རིམ་པ་ལ་ལམ་མ་ཡིན་པའི་ཚུལ་གྱིས་སྦས་པ་དང༌། རྩ་རྒྱུད་དུ་
བསྟན་ཀྱང་ཕྱི་ནས་མི་མངོན་པར་ནང་ན་སྙིང་པོ་ཡོད་པའི་ཚུལ་གྱི་སྦས་པ་
གསུམ་ལས་འདིར་སྦས་ཚུལ་ཕྱི་མ་ལ་བྱེད་པར་གསུངས་སོ། །རྡོ་རྗེའི་ཚིག་དེ་ལ་
དོན་མི་མཐུན་པ་བཞི་ཡོད་པའི་ནང་ནས་མཐར་ཐུག་གཉིས་པོ་གང་རུང་
བསྟན་པའི་རྡོ་རྗེའི་ཚིག་དེས་བཤད་པ་དེ། རྡོ་རྗེའི་ཚིག་དེས་མཐར་ཐུག་ཏུ་
བཤད་པའི་མཚན་ཉིད། དཔེར་ན་དངོས་པོ་མེད་པས་སྒོམ་པ་མེད། །ཅེས་
སོགས་ཀྱིས་ཟུང་འཇུག་བསྟན་པར་བཤད་པ་ལྟ་བུའོ། །མཐར་ཐུག་ལ་འོད་
གསལ་གྱི་མཐར་ཐུག་དང་། ཟུང་འཇུག་གི་མཐར་ཐུག་གཉིས་ལས། དང་པོ་ནི་
ཤིན་ཏུ་ཕྲ་བའི་སེམས་དེ་ལྷན་སྐྱེས་ཀྱི་བདེ་བ་ཆེན་པོའི་ཡེ་ཤེས་ཀྱི་ངོ་བོར་གྱུར་
ཏེ་སྟོང་ཉིད་ལ་གཉིས་སྣང་ནུབ་པའི་ཚུལ་གྱིས་འོད་གསལ་དུ་མཐར་ཐུག་པ་
དོན་གྱི་འོད་གསལ་དང་། གཉིས་པ་ནི་ཤིན་ཏུ་ཕྲ་བའི་རླུང་དེ་རིགས་འདྲ་རྒྱུན་
མི་འཆད་པའི་སྒྱུ་མའི་སྐུར་བཞེངས་པའི་ཚུལ་གྱིས་ཟུང་འཇུག་གི་སྐུར་མཐར་
ཐུག་པའོ། །དེ་འདྲའི་མཐའ་དྲུག་དང་ཚུལ་བཞིའི་བཤད་པ་རྫོགས་པར་འཇུག་
པའི་གཞི་ཡིན་ན་བླ་(༢༧ན)མེད་ཀྱི་རྒྱུད་ཡིན་པས་ཁྱབ་ཅིང་། རྒྱུད་སྡེ་འོག་མ་ལ་
མཐའ་དྲུག་གི་ཡ་གྱལ་གྱི་སྒྲ་ཇི་བཞིན་པ་ཡིན་མིན་གྱི་བཤད་པ་གཉིས་ཀ་
འཇུག་པ་ཡོད་ཀྱང་དེའི་ཡ་གྱལ་གྱི་བཤད་པ་གཞན་གང་ཡང་འཇུག་པ་མེད་
ལ། ཚུལ་བཞིའི་ནང་ནས་ཀྱང་གང་ཡང་མི་འཇུག་པས་ཁྱབ་བོ། །འཚང་རྒྱ་ཚུལ་

གྱི་རྒྱན་ལ། ཚུལ་ནི་རྣམ་པ་བཞི་ཡིན་ཏེ། །ཞེས་པ་ལྟར། རྒྱུད་དང་། གླེང་གཞི།
ངེས་ཚིག །ཉེ་རྒྱུ་བཞི་ལས། དེ་ཡང་ཆགས་བྲལ་གྱི་ལམ་གྱིས་འཚང་རྒྱ་ཚུལ་
དཔེར་བྱས་ནས་ཆགས་བཅས་ཀྱི་ལམ་གྱིས་འཚང་རྒྱ་ཚུལ་ངེས་པར་གསུངས་
ཏེ། དང་པོ་ནི་མཛོད་དང་ཉན་ས་སོགས་ལས་བཤད་པ་ལྟར་སྲིད་པ་ཐ་མའི་
བྱང་སེམས་འཚང་རྒྱ་བ་ལ་འཛམ་བུ་གླིང་པའི་མིའི་སྐྱེ་བ་བླངས་པ་དགོས་ཏེ་
དེ་ནི་རྒྱུད་ཅེས་བྱའོ། ། །དེ་ནས་བཙུན་མོའི་འཁོར་ནས་ངེས་པར་འབྱུང་བ་སྟེ་
རབ་ཏུ་བྱུང་བ་ནི་དང་པོའི་བཅའ་གཞི་ཡིན་པས་གླེང་གཞི་ཞེས་ཟེར་རོ། །རབ་
ཏུ་བྱུང་ནས་སྡོམ་པའི་བསྲུང་ཐབས་རྣམས་ངེས་པར་བསྟེན་དགོས་པའི་གནས་
ཡིན་པས་ངེས་པའི་ཚིག་ཅེས་བྱའོ། །དེ་ལྟར་བྱང་ཆུབ་ཐོབ་པར་འདོད་པ་དེས་
དཀའ་བ་སྤྱོད་པ་དང་། མི་གཡོ་བའི་ཏིང་ངེ་འཛིན་ལ་མཉམ་པར་འཇོག་པ་ནི་
འབྲས་བུ་བྱང་ཆུབ་ལ་ཉེ་བའི་རྒྱུ་ཡིན་པས་ཉེ་རྒྱུའོ། །ཆགས་བྲལ་གྱི་ལམ་གྱིས་
འཚང་རྒྱ་ཚུལ་དེ་བཞིན་དུ་ཆགས་བཅས་ཀྱི་ལམ་གྱིས་ཚེ་དེར་འཚང་རྒྱ་བ་ལ་
ཡང་འཛམ་བུ་གླིང་པའི་མིར་སྐྱེས་པའང་དགོས་ཤིང་། རིགས་ལྔ་དང་འབྲེལ་
བའི་སངས་རྒྱས་སུ་བདག་ཉིད་བསྐྱེད་པའི་བསྐྱེད་རིམ་ཕྲ་རགས་མཐར་ཕྱིན་
པར་བྱེད་པ་ནི་མིའི་རྒྱུད་དུ་སྐྱེ་བ་དང་འདྲ་བས་རྒྱུད་ཅེས་བྱ་ལ། ཐེག་པ་གཞན་
དུ་མིར་སྐྱེས་པ་དེ་རབ་ཏུ་བྱུང་དགོས་པ་བཞིན་འདིར་སླར་ཡང་རིགས་གཅིག་
པའི་རྫོགས་རིམ་ནི་རྟེན་བརྟེན་པའི་དཀྱིལ་འཁོར་སྤྲུལ་པའི་གཞི་ཡིན་པས་
འདིར་ཡང་(༢༧བ)བཟའ་བསྲུང་བརྟེན་པའི་དམ་ཚིག་རྣམས་ངེས་པར་བརྟེན་
དགོས་པའི་གནས་ཡིན་པས་ངེས་ཚིག་གོ །གཞན་དུ་བྱང་ཆུབ་ཀྱི་ཉེ་རྒྱུ་དཀའ་
བ་སྤྱོད་པ་སོགས་དགོས་པ་བཞིན་དུ་འདིར་སྤྱོད་པ་གསུམ་པོ་གང་རུང་ལ་
སློབ་པ་དགོས་ཏེ་དེ་ནི་འབྲས་བུ་བྱང་ཆུབ་དང་ཉེ་བའི་རྒྱུའོ། །དེ་ལྟ་བུའི་ལམ་
དེ་ཉན་པ་པོ་གང་ཟག་གི་རྒྱན་ལ། ཨུཏྤ་ལ་དང་པད་དཀར་དང་། །ཞེས་སོགས་

ལྟར་ལྔ་ཡོད་པའི་དང་པོ་ནི། ཆོས་ཀྱི་ཚིག་དོན་བླ་མ་ལས་ཐོས་ནས་འཛིན་པ་
ལ་མཁས་ཀྱང་བླ་མ་དང་བྲལ་ན་རིང་པོར་མི་ཐོགས་པར་བརྗེད་པར་འགྱུར་
བའི་འདུས་པའི་ཆེད་དུ་བྱ་བའི་གདུལ་བྱ་དེ། དེར་གྱུར་པའི་ཨུཏྤལ་ལྟ་བུའི་གང་
ཨུཏྤལ་དེ་ཆུ་ནས་བཏོན་མ་ཐག་དྲི་ཡལ་བར་འགྱུར་བ་ཟག་གི་མཚན་ཉིད།
དང་འདྲ་བས་དེ་ལྟར་བྱའོ། །ཆོས་ཀྱི་ཚིག་དོན་གཞན་ལས་ཐོས་ནས་འཛིན་ནུས་
ཀྱང་། གཞན་ལ་ཇི་ལྟ་བ་བཞིན་སྟོན་མི་ནུས་པའི་བླ་མེད་ཀྱི་ཆེད་དུ་བྱ་བའི་
གདུལ་བྱ་དེ། དེར་གྱུར་པའི་པད་དཀར་ལྟ་བུའི་གང་ཟག་གི་མཚན་ཉིད། པད་
དཀར་དེ་དྲི་ལྟེ་བའི་སྦུབས་སུ་འཁོར་ནས་ཕྱིར་འཕྲོ་བ་མེད་པ་དང་འདྲ་བས་དེ་
ལྟར་བྱའོ། །དཀར་ཆོས་ཀྱི་རྩ་བ་དད་པ་དང་ལྡན་ཞིང་སྙིང་རྗེ་ཆེ་ལ་ཤེས་རབ་
དང་ལྡན་པ་ཐོས་པ་ལ་བརྟེན་ནས་ཤེས་རབ་འཕེལ་ཞིང་ཐོས་དོན་མྱུར་དུ་
བརྗེད་པར་འགྱུར་བའི་བླ་མེད་ཀྱི་ཆེད་དུ་བྱ་བའི་གདུལ་བྱ་དེ།། དེར་གྱུར་པའི་
པདྨ་ལྟ་བུའི་གང་ཟག་གི་མཚན་ཉིད། པདྨ་དྲི་ཞིམ་ཞིང་མཐོང་ན་དགའ་བ་
བསྐྱེད་ལ་ཉི་མས་ཁ་འབྱེད་པ། ཉི་མ་ཤར་མ་ཐག་ལྟེ་བར་ཆགས་པའི་ཟིལ་པ་
ཡལ་ནས་འགྲོ་བ་དང་འདྲ་བས་དེ་ལྟར་བརྗོད་དོ། །ཐོས་པ་ཉུང་ཞིང་ངེས་ཤེས་
ཀྱི་ང་རྒྱལ་ཆེ་བ་ལུང་རིགས་མེད་པར་མང་དུ་རྩོད་ལ་སྐྱོན་དེ་བསལ་ནས་ཡོན་
ཏན་དང་ལྡན་པར་རྗེས་སུ་བཟུང་དཀའ་བའི་བླ་མེད་ཀྱི་ཆེད་དུ་བྱ་བའི་གདུལ་
བྱ་དེ། དེར་གྱུར་པའི་ཙན་དན་ལྟ་བུའི་གང་ཟག་གི་མཚན་ཉིད། ཙན་དན་དེ་དྲི་
ཆུང་ཞིང་ཚེར་མ་མང་ལ་འབྲས་བུ་མེད་པ། སྦྲུལ་གྱིས་དཀྲིས་པས་(༢༨ན)དྲུང་
དུ་ཉེར་མི་རུང་བ་དང་འདྲ་བས་དེ་ལྟར་བྱའོ། །ཚུལ་ཁྲིམས་དག་ཅིང་ཐོས་པའི་
ཕ་རོལ་ཏུ་སོན་པ། དགེ་བ་ལ་མཁས་ཤིང་སྤྲོ་བས་སྒྲིན་པ་འགོ་སྨོས་པ་ཙམ་གྱིས་
གོ་ལ་བླ་མེད་ཀྱི་ཐེག་པར་རིགས་ངེས་པ། ཐོས་དོན་གཞན་ལ་ལེགས་པར་སྟོན་
ནུས་ཤིང་ཚེ་དེ་ལ་རྫོགས་རིམ་རྫོགས་པར་སྐྱེ་བའི་སྐལ་ལྡན་གྱི་བླ་མེད་ཀྱི་ཆེད་
དུ་བྱ་བའི་གདུལ་བྱ་དེ། བླ་མེད་ཀྱི་ཆེད་དུ་བྱ་བའི་གདུལ་བྱར་གྱུར་པའི་རིན་པོ་

ཆེ་ལྟ་བུའི་གང་ཟག་གི་མཚན་ཉིད། ཡིད་བཞིན་གྱི་ནོར་བུ་རིན་པོ་ཆེ་དེ་རྙེད་
དཀའ་ཞིང་རྙེད་ན་དོན་ཆེ་བ་དང་འདྲ་བས་དེ་སྐད་ཅེས་བྱའོ། །གང་ཟག་དང་
པོ་བཞི་ནི་ཚོགས་བཤད་ཀྱི་ལམ་བསྐྱེད་རིམ་རྫོགས་པར་སྐྱེ་བའི་སྐལ་བ་དང་
ལྡན་པའི་གང་ཟག་ཡིན་ལ། ཕྱི་མ་ནི་སློབ་མའི་གཙོ་བོ་ལ་བཤད་པར་བྱ་བ་
རྫོགས་རིམ་ཀྱང་རྫོགས་པར་སྐྱེ་བའི་སྐལ་བ་དང་ལྡན་པའི་གང་ཟག་ཡིན་ནོ། །
དེ་ལྟ་བུའི་ཉན་པ་པོ་གང་ལ་དོན་གང་འཆད་པ་འཆད་ཚུལ་གྱི་རྒྱན་ནི།གང་
ཟག་ཤེས་པའི་དབྱེ་བ་ཡིས། །སྣོད་དང་སྣོད་མིན་ཡོངས་བརྟགས་ནས། །ཞེས་
སོགས་ལྟར་ཚོགས་བཤད་དང་སློབ་བཤད་གཉིས་ཏེ། མཐའ་དྲུག་གི་ནང་ནས་
སྒྲ་ཇི་བཞིན་པ། དགོངས་མིན། དྲང་དོན་གསུམ་དང༌། ཚུལ་བཞིའི་ཡིག་སྤྱི་
གཉིས་ཏེ་ལྔ་པོ་དེ་ཚོགས་པ་ལ་བཤད་པར་བྱ་བ་དང་། མཐའ་དྲུག་གི་སྒྲ་ཇི་
བཞིན་པ་མ་ཡིན་པ། དགོངས་བཤད། ངེས་དོན་ཏེ་གསུམ་དང༌། ཚུལ་བཞིའི་
སྦས་མཐའ་གཉིས་ཏེ་ལྔ་སློབ་མ་ལ་བཤད་པར་གསུངས་སོ། །བཤད་དོན་ཇི་
ལྟར་ངེས་པ་བདེན་གཉིས་ངེས་པའི་རྒྱན་ནི། རྒྱན་ནི་དྲུག་པོ་དེ་རྣམས་ཀྱིས། །
བདེན་གཉིས་རྣམ་པར་ངེས་བྱས་པ། །ཞེས་སོགས་ལྟར་བཤད་བྱ་ཁྱད་པར་ལྔ་
ལྡན་གྱི་རྒྱུད་དགོངས་པ་འགྲེལ་ཚུལ་མཐའ་དྲུག་དང་ཚུལ་བཞིས་བཀྲལ་བས་
གསལ་བར་ཐོན་པའི་ལམ་ཚེ་གཅིག་ལ་འབྲས་བུ་མངོན་དུ་བྱེད་པའི་(༢༨བ)
ཐབས་དེ་རྣམས་ཚོགས་བཤད་དང་སློབ་བཤད་གཉིས་ཀྱི་སྒོ་ནས་གང་ཟག་ལྔ་
པོ་དེ་ལ་བཤད་པས། གང་ཟག་ལྔ་པོ་དེའི་རྒྱུད་ལ་ཀུན་རྫོབ་བདེན་པ་དག་པའི་
སྒྱུ་མའི་སྐུ་དང་། དོན་དམ་བདེན་པ་དོན་གྱི་འོད་གསལ་གཉིས་ངེས་ནས་ཟུང་
འཇུག་ལ་གོ་བ་ཆགས་པ་དེ་དེ་ཡིན་ནོ། །ཟུང་འཇུག་ལ་གོ་བ་ཆགས་པའི་ཚད་
ནི། འབྲས་བུ་མི་སློབ་པའི་ཟུང་འཇུག་ཐོབ་པ་ལ་སློབ་པའི་ཟུང་འཇུག་ཐོབ་པ་
སྔོན་དུ་འགྲོ་དགོས་སོ། །དེ་ལ་རིམ་པ་བཞི་པའི་འོད་གསལ་འགྲོ་དགོས། དེ་ལ་
མ་དག་པའི་སྒྱུ་ལུས་འགྲོ་དགོས། དེ་ལ་སེམས་དབེན་མཐར་ཐུག་གི་ཡེ་ཤེས་

གསུམ་དང་། དེ་ལ་སྲོག་རྩོལ་གསུམ་ལ་བརྟེན་ནས་སྙིང་གའི་རྩ་མདུད་གྲོལ་བ་
དགོས། དེ་ཚེགས་ཆུང་ངུས་གྲོལ་བ་ལ་རྫོགས་རིམ་པས་ལུས་དབེན་འགྲོ་དགོས།
དེ་ལ་བསྐྱེད་རིམ་ཕྲ་རགས་མཐར་ཕྱིན་པ་དགོས། དེ་ལ་དབང་རྣམ་དག་ཐོབ་
ནས་དམ་ཚིག་ཚུལ་བཞིན་དུ་བསྲུང་བ་དགོས། དེ་ལ་ལམ་ཐུན་མོང་བས་རྒྱུད་
ལེགས་པར་སྦྱངས་པ་འགྲོ་དགོས་ཤིང་དེ་དགོས་ཚུལ་དང་ལམ་དེ་རྣམས་ལ་གོ་
བ་འཁྲུལ་མེད་ཆགས་པ་ནི་དེ་ཡིན་ནོ། །
རྒྱན་བདུན་གྱི་མཐའ་དཔྱད་པ།
༈ མཐའ་དཔྱད་པ་ལ། ཁ་ཅིག །གླེང་བསླང་བའི་སྐབས་རྒྱུད་ཀྱི་ཚད་ལེའུ་
སོགས་ལ་ཚིག་དོན་གཉིས་ཀ་ཡོད་པར་འདོད་མི་རིགས་ཏེ། དེ་ཡིན་ན་རྗོད་
བྱེད་ཀྱི་ཚིག་ཡིན་དགོས་པའི་ཕྱིར་ཟེར་ན། མི་འཐད་དེ། དེ་ལ་ཚིག་དོན་གཉིས་
ཀ་ཡོད་པར་སྒྲོན་གསལ་གྱི་མཆན་དང༌། ཊཱི་ཀ་སོགས་ལས་གསལ་བར་བཤད་
པའི་ཕྱིར། ཁ་ཅིག །རྒྱུད་ཀྱི་དགོས་པའི་སྐབས། སངས་རྒྱས་ཀྱང་ནི་མཆོག་ཡིན་
ནོ། །ཞེས་པ་ལྟར། མཆོག་གི་དངོས་གྲུབ་ཡིན་ན་སངས་རྒྱས་ཀྱི་སས་བསྡུས་པས་
ཁྱབ་ཟེར་ན། སློབ་པའི་ཟུང་འཇུག་ཆོས་ཅན། དེར་ཐལ། དེའི་ཕྱིར། རྟགས་གྲུབ་
སྟེ། ལེའུ་བཅུ་པའི་ཊཱི་ཀ་ལས། སྤྱིར་རྣལ་འབྱོར་པ་རྣམས་ཀྱིས་དངོས་གྲུབ་བསྒྲུབ་
པར་བྱའོ་ཞེས་པའི་(༢༨ན)དངོས་གྲུབ་ལ་མཆོག་གི་དངོས་གྲུབ་དང་། ཐུན་མོང་
གི་དངོས་གྲུབ་གཉིས་ལས། དང་པོ་ནི། སློབ་མི་སློབ་ཀྱི་ཟུང་འཇུག་དང་། ཕྱི་མ་
ལ་ཆུང་འབྲིང་གཉིས་ལས། ཞེས་གསུངས་པའི་ཕྱིར། གཞན་ཡང་། དེ་ཆོས་ཅན།
མཆོག་གི་དངོས་གྲུབ་ཡིན་པར་ཐལ། སྒྱུ་ལུས་པ་རྣམས་ཀྱིས་ཀྱང་བསྒྲུབ་བྱའི་
དངོས་གྲུབ་གང་ཞིག །འཇིག་རྟེན་པའི་དངོས་གྲུབ་དང་། ཐུན་མོང་གི་དངོས་
གྲུབ་གང་ཡང་མ་ཡིན་པའི་ཕྱིར། ཁ་ཅིག །ལེའུ་དང༌། རྟོག་པ། རིམ་པར་ཕྱེ་བ་

རྣམས་དོན་གཅིག་ཟེར་ན། བདེན་འཛིན་ཆོས་ཅན། ལེའུ་ཡིན་པར་ཐལ། རྟོག་པ་
ཡིན་པའི་ཕྱིར། དེར་ཐལ། སྒྲ་དོན་འཛིན་པའི་ཞེན་རིག་ཡིན་པའི་ཕྱིར། ཁྱབ་སྟེ།
རྣམ་འགྲེལ་ལས། ཤེས་གང་གང་ལ་སྒྲ་དོན་འཛིན། །དེ་ནི་དེ་ལ་རྟོག་པ་ཡིན། །
ཞེས་གསུངས་པའི་ཕྱིར། རྩ་བར་འདོད་མི་ནུས་ཏེ། དེ་བརྗོད་བྱ་དོན་གྱི་ལེའུ་
དང་། རྗོད་བྱེད་ཚིག་གི་ལེའུ་གང་ཡང་མ་ཡིན་པའི་ཕྱིར། འོ་ན་འདིར་རྟོག་པ་
ཞེས་བརྗོད་པ་ཇི་ལྟར་ཞེ་ན། ཞེས་པ་རྟོག་པ་དང་ཆོ་ག་གཉིས་ཀྱི་སྐད་
དོད་ཐུན་མོང་བ་ཡིན་ལ་ཆོ་ག་ནི་ཐབས་ལ་འཇུག་པས་བརྗོད་བྱ་དང་རྗོད་
བྱེད་ཀྱི་ཚན་པ་རེ་རེའང་ཞི་སོགས་སྒྲུབ་པའི་ཐབས་ཡིན་པས་དེ་ལྟར་བརྗོད་
པའི་ཕྱིར། ཁ་ཅིག །ཆགས་བྲལ་གྱི་ལམ་གྱིས་འཚང་རྒྱ་ཚུལ་སྐབས། འཛམ་གླིང་
གི་མིའི་རྒྱུད་དུ་སྐྱེ་བ་དགོས་པ་མི་འཐད་དེ། སྲིད་པ་ཐ་མའི་བྱང་སེམས་ཡིན་ན་
མི་མ་ཡིན་དགོས་པའི་ཕྱིར་ཏེ། དེ་ཡིན་ན་ལྷའི་རྟེན་ཅན་ཡིན་དགོས་པའི་ཕྱིར་
ཏེ། དེ་ཡིན་ན་འོག་མིན་སྟུག་པོ་བཀོད་པའི་རྟེན་ཅན་དགོས་པའི་ཕྱིར་ཏེ། མདོ་
ལས། གཙང་མའི་གནས་དག་སྤངས་པ་ན། །འོག་མིན་གནས་མཆོག་ཉམས་
དགའ་བ། །ཡང་དག་སངས་རྒྱས་དེར་འཚང་རྒྱ། །ཞེས་གསུངས་པའི་ཕྱིར་ཟེར་
ན། སྐྱོན་མེད་དེ། མིར་སྐྱེས་པ་དགོས་པར་བཤད་པ་དེ་བྱེ་སྨྲ་དང་(༢༩བ)མདོ་སྡེ་
པའི་འདོད་ཚུལ་མཛོད་སོགས་ལས་བཤད་པ་དེ་བཀོད་པ་ཡིན་པའི་ཕྱིར། ཁོ་ན་
སྦས་དོན་རྣམས་པད་དཀར་སོགས་གང་ཟག་དམན་པ་བཞི་ཁོ་ན་ལ་སྦས་
པ་ཡིན་གྱི། རིན་པོ་ཆེ་ལྟ་བུའི་གང་ཟག་ལ་སྦས་པ་མིན་ཏེ། སྐལ་ངན་རྣམས་ལ་
རྒྱལ་བ་ཡིས། །སྦས་ཏེ་བཤད་པ་དྲང་བའི་དོན། །ཞེས་གསུངས་པའི་ཕྱིར་ཟེར་ན།
སྐལ་ངན་ལ་གསང་བ་དེ་རྣམས་རྩ་རྒྱུད་ལས་སྐལ་བཟང་རིན་པོ་ཆེ་ལྟ་བུའི་
གང་ཟག་ལ་གསང་བ་མ་ཡིན་པར་ཐལ། དམ་བཅའ་འཐད་པའི་ཕྱིར། འདོད་ན།
རྩ་རྒྱུད་དེ་རིན་པོ་ཆེ་ལྟ་བུའི་གང་ཟག་གི་དབང་དུ་བྱས་པ་མ་ཡིན་པར་ཐལ་
ལོ། །གསང་བར་བྱ་བའི་ངེས་དོན་ཡིན་ན་སྐལ་ངན་རྣམས་ལ་རྣམ་པ་ཀུན་ཏུ་

གསང་བས་མ་ཁྱབ་སྟེ། ཡེ་ཤེས་རྡོ་རྗེ་ཀུན་བཏུས་ལས། ག་བུར་དང་ཁྲག་གི་ངེས་
དོན་བྱང་སེམས་དཀར་དམར་དུ་བཤད་པ་དེ་གང་ཟག་དམན་པ་བཞི་ལའང་
གསལ་བར་སྟོན་པར་གསུངས་པའི་ཕྱིར་རོ། །དེས་ན་ངེས་དོན་དུ་བཤད་པའི་
དོན་ཡིན་ན་བསྐྱེད་རྫོགས་ཀྱི་ལམ་གང་རུང་ཡིན་མི་དགོས་སོ། །དེ་བཞིན་དུ་
དགོངས་དགོངས་མིན་གྱིས་བཤད་པའི་དོན་ལ་འོད་ཟུང་གཙོ་ཆེ་ཡང་དེས་མ་
ཁྱབ་སྟེ། ལེའུ་དང་པོའི་འགྲེལ་པར། དེ་བཞིན་གཤེགས་པ་རྣམས་ཀྱང་ཐེ་ཚོམ་
སྐྱེད་པར་བྱེད་པ་ཡིན་ན། བྱང་ཆུབ་སེམས་དཔའ་རྣམས་ལྟ་ཅི་སྨོས་ཞེས་པའི་
སྔ་མ་ཪིན་པོ་ཆེ་ལྟ་བུའི་གང་ཟག་དང་། ཕྱི་མ་པད་དཀར་སོགས་ལ་བཤད་པ་
དགོངས་བཤད་དུ་གསུངས་པ་དང་། ལེའུ་བདུན་པར་རིག་མ་འདུ་བྱ་བ་དང་
རྡོ་རྗེ་དང་པདྨ་འདུ་བྱ་བ་ཡང་དགོངས་མིན་དུ་བཤད་པའི་ཕྱིར། འོན་ཀྱང་
དགོངས་དགོངས་མིན་དུ་བཤད་པའི་དོན་ལ་རྒྱུད་སྡེ་འོག་མ་དང་ཐུན་མོང་མ་
ཡིན་པའི་དོན་ཅིག་དགོས་སོ། །ཁ་ཅིག་འོད་ཟུང་སོགས་སྐལ་ངན་རྣམས་ལ་
གསང་བར་བཤད་པ་མི་འཐད་དེ། དབང་པོ་དམན་པའི་སེམས་ཅན་རྣམས། །
རྟོགས་ཕྱིར་རབ་ཏུ་གསལ་བ་ཡིས། །ཆོས་ཀྱི་དེ་ཉིད་སྟོན་པ་ནི། །དགོངས་(༣༠ན)
པ་མིན་པའི་བཤད་པའོ། །ཞེས་དམན་པ་བཞི་ལའང་དེ་གཉིས་གསལ་བར་སྟོན་
པར་གསུངས་པའི་ཕྱིར་ཟེར་ན། སྐྱོན་མེད་དེ། གོང་དུ་ངེས་དོན་སྐལ་ངན་ལ་
གསང་བར་བཤད་པ་ནི་དབང་པོ་མ་སྦྱངས་པའི་གང་ཟག་དམན་པ་བཞི་ལ་
སྦས་པ་ཡིན་ལ། འདིར་འོད་ཟུང་གསལ་བར་བཤད་པར་གསུངས་པ་དབང་པོ་
སྦྱངས་པ་ཡིན་ཞིང་། གཞུང་ཡང་སོ་སོ་བ་ཡིན་པའི་ཕྱིར་ཏེ། ངེས་དོན་དུ་བཤད་
པའི་གཞི་དེས་དོན་གཉིས་སྟོན་པས་དོན་གཉིས་པ་དེ་སྦས་ནས་བསྟན་དགོས།
དོན་གཅིག་པོ་དེ་གསལ་བར་སྟོན་དགོས་པའི་ཕྱིར། གང་ཟག་དམན་པ་དབང་
པོ་མ་སྦྱངས་པ་ནི་ཚེ་དེ་ལ་ངག་དབེན་ཐོབ་ནུས་ཀྱང་སེམས་དབེན་ཐོབ་མི་

ནུས་པ་དང་། དབང་པོ་སྦྱངས་པ་ཚེ་དེར་སེམས་དབེན་ཙམ་པོ་བ་ཐོབ་ནུས་ལ་
དེ་མཐར་ཐུག་ཐོབ་མི་ནུས་པའོ། །དེ་ལ་ཁོ་ན་རེ། དགོངས་མིན་དུ་བཤད་པ་
འཇུག་པའི་རྡོ་རྗེའི་ཚིག་ཡིན་ན་ཁྱོད་ཀྱིས་དོན་གཅིག་ལས་མི་སྟོན་པས་ཁྱབ་
པར་ཐལ། དམ་བཅའ་འཐད་པའི་ཕྱིར། འདོད་ན། རྣམ་པར་མི་རྟོག་དོན་ལས་
བྱུང་། །འདོད་ཆགས་ཞེ་སྡང་གཏི་མུག་རིགས། །ཞེས་སོགས་ལེའུ་ལྔ་པའི་གཞུང་
ཚིག་དེ་ཆོས་ཅན། དེར་ཐལ། དེའི་ཕྱིར། མ་གྲུབ་ན། དེར་ཐལ། ཚིག་དེས་དུག་
གསུམ་ཅན་གྱིས་བླ་མེད་ཀྱི་ཐེག་པར་ཞུགས་ནས་སྒྲུབ་པ་ལ་ནན་ཏན་བྱས་ན་
འོད་གསལ་དག་པའི་སྒྱུ་མའི་སྐུ་ཟུང་འཇུག་གསུམ་འཐོབ་པར་བསྟན་པ་དེ་
དགོངས་མིན་གྱི་བཤད་པར་སྒྲོན་གསལ་དང་དེའི་མཆན་སོགས་ལས་བཤད་
པའི་ཕྱིར། འདོད་མི་ནུས་ཏེ། དེས་དུག་གསུམ་རླུང་ལྡང་འཇུག་གནས་གསུམ་ལ་
བྱས་ནས་དེ་ལ་རྡོར་བཟླས་བྱེད་ཚུལ་གྱི་ངེས་དོན་བསྟན་པའི་ཕྱིར་ཏེ། དེ་ལྟར་
དུ་མཆན་འགྲེལ་དང་། ཊཱི་ཀ་སོགས་ལས། དགོངས་པ་ལུང་སྟོན་གྱི་ལུང་གིས་
བསྒྲུབས་ནས་བཤད་པའི་ཕྱིར་ཟེར་ན་(༣༠བ)སྐྱོན་མེད་དེ། གོང་དུ་དགོངས་
མིན་དུ་བཤད་པའི་ཚིག་དེས་དོན་གཅིག་ལས་མི་སྟོན་པར་བཤད་པ་དེ་གཙོ་
ཆེ་བའམ་ཕལ་ཆེ་བའི་དབང་དུ་བྱས་ཀྱི་ཁྱབ་པ་ནི་མིན་ནོ། །ཡང་ཁོ་ན་རེ། རྒྱུད་
སྡེ་འོག་མ་ལ་ཚུལ་བཞིའི་ཡིག་སྤྱི་གཉིས་ཀྱི་བཤད་པ་འཇུག་པ་ཡོད་པར་ཐལ།
དེ་གཉིས་ལས་བཤད་པའི་དོན་ཡང་ཡིན། ཚུལ་བཞིའི་ནང་ནས་ཡིག་སྤྱི་གཉིས་
ཀྱི་དོན་ཡང་ཡིན་པའི་གཞི་མཐུན་པ་ཡོད་པའི་ཕྱིར་ཟེར་ན། མ་ཁྱབ། འོ་ན་རྒྱུད་
སྡེ་འོག་མ་ལ་སྦས་མཐའ་གཉིས་ཀྱི་བཤད་པ་འཇུག་པ་ཡོད་པར་ཐལ།
གཉིས་ལ་ཚུལ་བཞིའི་ཡིག་སྤྱི་གཉིས་ཀྱི་བཤད་པ་འཇུག་པ་ཡོད་པའི་ཕྱིར། ཁྱབ་
སྟེ། ཚུལ་བཞིའི་ནང་ཚན་གྱི་བཤད་པ་གང་རུང་ཞིག་འཇུག་ན། དེའི་བཤད་པ་
དེ་བཞི་ག་འཇུག་པས་ཁྱབ་པའི་ཕྱིར་ཏེ། ཡེ་ཤེས་རྡོ་རྗེ་ཀུན་བཏུས་ཀྱི་རྣམ་བཤད་
ལས། འདི་ལ་ཚུལ་བཞིའི་བཤད་པ་ནི་གཞུང་གཅིག་ལ་དོན་གཞི་གའི་བཤད་པ་

འཇུག་པ་ཡིན་ལ། རྒྱུད་སྡེ་འོག་མའི་དོན་དང་ཡིག་སྤྱི་གཉིས་གཞི་མཐུན་ཡོད་
མོད་ཀྱང༌། དེ་ལ་ཚུལ་ལྷག་མ་གཉིས་ཀྱི་བཤད་པ་མི་འཇུག་པས་ཚུལ་བཞིའི་
བཤད་པ་འཇུག་པ་ནི་རྣལ་འབྱོར་བླ་མེད་ཁོ་ན་ལ་བྱའོ། །ཞེས་གསུངས་པའི་
ཕྱིར། ཁོ་ན་རེ། རྒྱུད་སྡེ་འོག་མ་ལ་ཚུལ་བཞིའི་བཤད་པ་འཇུག་པ་ཡོད་པར་ཐལ།
དེ་ལ་སྦས་མཐའ་གཉིས་ཀྱི་བཤད་པ་འཇུག་པ་ཡོད་པའི་ཕྱིར། དེར་ཐལ། དེ་ལ་
དག་མ་དག་གི་སྒྱུ་ལུས་སྟོན་པའི་གཞུང་ཡོད་པའི་ཕྱིར། དེར་ཐལ། སྤྱོད་རྒྱུད་
རྣམ་སྣང་མངོན་བྱང་ལས། འཇའ་ཚོན་ལྟ་བུའི་སྐུ་དག་ནི། །དེ་ཉིད་བསྒོམས་
པས་ཐོབ་པར་འགྱུར། །ཞེས་པ་ལ་སོགས་པ་འདིས་རིམ་གཉིས་ཀྱི་སྐུ་བསྟན་པའི་
ཕྱིར། དེར་ཐལ། དེས་དེ་གཉིས་བསྟན་པར་དཔལ་ལྡན་ཟླ་བས་སྒྲོན་གསལ་ལས་
བཤད་པའི་ཕྱིར། དེར་ཐལ། སྔགས་རིམ་ལས། སྒྲོན་གསལ་ལས་ཀྱང་ལུང་འདིས་
རིམ་པ་གཉིས་ཀྱི་ལྷའི་སྐུ་བསྟན་(༣༡ན)པར་བཤད་དོ། །ཞེས་གསུངས་པའི་ཕྱིར་
ཟེར་ན། སྐྱོན་མེད་དེ། · རིམ་གཉིས་ཀྱི་ལྷ་སྐུ་དེ་རིམ་བཞིན་མ་དག་པ་དང་དག་
པའི་ལྷའི་སྐུ་ཡིན་ཞིང་སྤྱོད་རྒྱུད་ཀྱི་ལུང་དེས་དག་མ་དག་གི་ལྷའི་སྐུ་གཉིས་
བསྟན་པ་ལ་དགོངས་པ་ཡིན་པའི་ཕྱིར། ལུང་དེས་དག་མ་དག་གི་སྐུ་གཉིས་
བསྟན་པས་ལུང་དེ་སྒྲོན་གསལ་དུ་ཕྱོགས་མཐུན་ཙམ་གྱིས་དྲངས་པ་ཡིན་པར་
མཆན་འགྲེལ་དང༌། གསལ་སྒྲོན། ཊཱི་ཀ་སོགས་སུ་གསལ་བར་བཤད་པའི་ཕྱིར།
རང་རེས་དགོངས་དགོངས་མིན་གྱི་བཤད་པ་གཉིས་ཀ་རྡོ་རྗེའི་ཚིག་གཅིག་ལ་
འཇུག་པ་མེད་བྱས་པ་ལ། ཁོ་ན་རེ། དེ་ཡོད་པར་ཐལ། ལེའུ་ལྔ་པའི། རྣམ་པར་མི་
རྟོག་དོན་ལས་བྱུང༌། །ཞེས་སོགས་ཀྱི་ཚིགས་བཅད་དེ་ལ་དེ་གཉིས་ཀ་འཇུག་
པའི་ཕྱིར། དེར་ཐལ། དེ་ལ་དགོངས་མིན་གྱི་བཤད་པ་འཇུག་པ་གང་ཞིག །
དགོངས་བཤད་ཀྱང་འཇུག་པའི་ཕྱིར། དང་པོ་སླ། གཉིས་པ་དེར་ཐལ། ལུང་དེས་
དུག་གསུམ་ལྔར་འཇུག་གནས་གསུམ་ལ་བྱས་ནས་རྡོར་བཟླས་བྱེད་ཚུལ་བསྟན་
པར་བཤད་པ་དེ། དགོངས་བཤད་ཡིན་པའི་ཕྱིར། དེར་ཐལ། དེ་ལྟར་བཤད་པ་

དེ་གདུལ་བྱ་དབང་རྣོན་གྱི་ཕྱིར་འོད་ཟུང་སོགས་རྒྱུད་སྡེ་འོག་མ་དང་ཐུན་
མོང་དུ་མ་གྱུར་པའི་དོན་གཞན་ལ་དགོངས་ནས་སྒྲ་འགལ་བ་གཞན་གྱིས་སྟོན་
པའི་རྡོ་རྗེའི་ཚིག་དེས་བཤད་པ་ཡིན་པའི་ཕྱིར། དེར་ཐལ། ལུང་དེས་རྡོར་
བཟླས་བསྟན་པ་དེ་དབང་རྣོན་གྱི་ཕྱིར་ཡིན་པ་གང་ཞིག །དེ་རྒྱུད་སྡེ་འོག་མ་
དང་ཐུན་མོང་མ་ཡིན་པའི་དོན་ཡང་ཡིན། རླུང་ལྡང་འཇུག་གནས་གསུམ་ལ་
དུག་གསུམ་གྱི་སྒྲས་བསྟན་པ་དེ་དོན་གཞན་ལ་དགོངས་ནས་སྒྲ་འགལ་བ་
གཞན་གྱིས་བསྟན་པ་ཡང་ཡིན་པའི་ཕྱིར། རྟགས་རྣམས་རེ་རེ་འབུད། ཐལ་
འགྱུར་བཞི་པ་ལ་ཁྱབ་སྟེ། མཆོག་འདོད་སེམས་ཅན་རྣམས་ཀྱི་ཕྱིར། །ཆོས་ཀྱི་དེ་
ཉིད་རབ་སྟོན་པ། །འགལ་བའི་ཚིག་གི་སྦྱོར་བ་ཡི། །(༣༡བ)གསུངས་པ་གང་ཡིན་
དགོངས་བཤད་དེ། །ཞེས་གསུངས་པའི་ཕྱིར་དང་། ཊཱི་ཀར་ཡང་། རྟགས་དེ་དེ་
འདྲའི་གསལ་བ་དེའི་མཚན་ཉིད་དུ་བཤད་པའི་ཕྱིར་ཟེར་བ་དང་། ཚིག་གཅིག་
ལ་སྒྲ་ཇི་བཞིན་པ་ཡིན་མིན་གྱི་བཤད་པ་གཉིས་ཀ་འཇུག་པ་མེད་བྱས་པ་
ལའང་། ཁོ་ན་རེ། དེ་ཡོད་པར་ཐལ། ལེའུ་ལྔ་པར། རིགས་ངན་སྨིག་མ་མཁན་ལ་
སོགས། །ཞེས་སོགས་ཀྱི་ཚིགས་བཅད་ལ་དེ་གཉིས་ཀ་འཇུག་པའི་ཕྱིར། དེར་ཐལ།
དེ་ལ་སྒྲ་ཇི་བཞིན་པའི་དེ་འཇུག་པ་གང་ཞིག །སྒྲ་ཇི་བཞིན་པ་མ་ཡིན་པའི་
བཤད་པའང་འཇུག་པའི་ཕྱིར། དང་པོ་མཆན་འགྲེལ་དང་། ཊཱི་ཀ་སོགས་ཀྱི་ལུང་
གིས་གྲུབ། གཉིས་པ་དེར་ཐལ། ལུང་དེས་རིགས་ངན་སོགས་རླུང་ཕྱིར་ལྡང་བ་
སོགས་དང་སྦྱར་ནས་རྡོར་བཟླས་བསྟན་པར་བཤད་པ་དེ། སྒྲ་ཇི་བཞིན་པ་མ་
ཡིན་པའི་བཤད་པ་ཡིན་པའི་ཕྱིར། དེར་ཐལ། དེ་ལྟར་བཤད་པ་དེ་དོན་དེ་ལ་
མིང་དེ་དངོས་སུ་འཇུག་པ་འཇིག་རྟེན་པ་དང་སྒྲའི་བསྟན་བཅོས་སོགས་ལ་
མེད་ཀྱང་དོན་དེ་ལ་མིང་དེ་དངོས་སུ་འཇུག་པ་དེ་བཞིན་གཤེགས་པ་འབའ་
ཞིག་གིས་བརྡ་མཛད་པར་གྱུར་པའི་རྡོ་རྗེའི་ཚིག་དེས་བཤད་པ་ཡིན་པའི་ཕྱིར།
མ་ཁྱབ་ན། མཚན་ཉིད་དང་འགལ། རྟགས་རེ་རེ་ནས་གྲུབ་སྟེ། རླུང་ལྡང་འཇུག་

གནས་གསུམ་ལ་རིགས་ངན་སོགས་ཀྱི་མིང་དངོས་སུ་འཇུག་པ་འཇིག་རྟེན་པ་
དང་སྒྲའི་བསྟན་བཅོས་ལ་མེད་པ་གང་ཞིག །དོན་དེ་ལ་མིང་དེ་འཇུག་པ་དེ་
བཞིན་གཤེགས་པ་འབའ་ཞིག་གིས་བརྡ་མཛད་པར་གྱུར་པའི་ཚིག་དེས་བཤད་
པའང་ཡིན་པའི་ཕྱིར། རྟགས་གཉིས་ཀ་འབུད། གཞན་ཡང་དེ་དོན་དེ་ལ་མིང་
དེ་དངོས་སུ་འཇུག་པ་འཇིག་རྟེན་པ་དང་སྒྲའི་བསྟན་བཅོས་སོགས་ལ་མེད་
དེ་ལྟར་འཇུག་པ་དེ་བཞིན་གཤེགས་པ་འབའ་ཞིག་གིས་བརྡ་མཛད་པར་
གྱུར་པའི་བཤད་པ་ཡིན་པར་ཐལ། ལེའུ་གསུམ་པར་ཤུནྱ་ཏཱའི་སྔགས་དོན་
(༣༢ན)རྡོར་བཟླས་ཀྱི་དོན་དུ་བཀྲལ་བའི་ངེས་དོན་གྱི་བཤད་པ་དེ་དེ་ཡིན་པ་
གང་ཞིག །རྒྱུ་མཚན་མཚུངས་པའི་ཕྱིར། དང་པོ་གྲུབ་སྟེ། དེ་བཞིན་ཉིད་ལས་
བྱང་ཆུབ་པ་འཆད་པའི་སྐབས་ཀྱི་ཁྲིད་ཡིག་དངོས་གྲུབ་རྒྱ་མཚོ་ལས་དེ་ལྟར་
གསུངས་པའི་ཕྱིར་རོ། །ཡང་ཁོ་ན་རེ། ས་བཅུ་ལ་གནས་ལ་སོགས་པའི་མིང་གིས་
བཏགས་ནས་བཤད་པ་དེའང་དེ་འདྲའི་བཤད་པ་ཡིན་པར་འདོད་འཇོ་ལས་
བཤད་པ་གང་ཞིག །དེ་གཉིས་ལ་མི་འདྲ་བ་མེད་པའི་ཕྱིར་དང་། གླེང་གཞིའི་ཡི་
དོན་ཚང་བར་བཤད་པས། སྒྲ་ཇི་བཞིན་པ་མ་ཡིན་པའི་དོན་ལ་རྒྱུད་སྡེ་འོག་མ་
སོགས་དང་ཐུན་མོང་བའི་དོན་ཡང་མི་དགོས་པའི་ཕྱིར་ན། རིགས་ངན་སྨིག་མ་
ཞེས་སོགས་ངེས་དོན་དུ་བཤད་པ་དེ་སྒྲ་ཇི་བཞིན་པ་མ་ཡིན་པའི་བཤད་པ་
མིན་པའི་རྒྱུ་མཚན་སྨོས་ཤིག་ཟེར་བ་ལ་ཁ་རྒོད་གཅོད་པའི་ཐབས་ཙམ་མ་ཡིན་
པར་ལན་ཇི་ལྟར་འདེབས་དཔྱད་པར་མཛད་འཚལ། དེ་ལྟ་ན་དགོངས་
དགོངས་མིན་གྱི་བཤད་པ་འཇུག་པ་མི་འགལ་ལ། སྒྲ་ཇི་བཞིན་པ་ཡིན་མིན་གྱི་
བཤད་པ་འཇུག་པའང་མི་འགལ་བར་འདོད་དོ་སྙམ་ན། དེ་ནི་ཤིན་ཏུ་མི་
རིགས་ཏེ། ཡེ་ཤེས་རྡོ་རྗེ་ཀུན་བཏུས་ཀྱི་རྣམ་བཤད་ལས། དགོངས་དགོངས་མིན་
དང་། སྒྲ་ཇི་བཞིན་པ་ཡིན་མིན་གཉིས་གཞི་གཅིག་ལ་འདུ་བ་འགལ་བའི་ཕྱིར་

རོ། །ཞེས་དང་། ཊཱི་ཀ་དང་ཡང་འགལ་བའི་ཕྱིར། ཁ་ཅིག །ཚུལ་བཞིའི་བཤད་པ་
འཇུག་ན་དྲང་ངེས་ཀྱི་བཤད་པ་འཇུག་པས་མ་ཁྱབ་ཟེར་ན། དེ་ཁྱབ་པར་ཐལ།
ཡིག་སྤྱི་གཉིས་ཀྱི་བཤད་པ་འཇུག་ན། དྲང་དོན་གྱི་བཤད་པ་འཇུག་པས་ཁྱབ།
སྦས་མཐའ་གཉིས་ཀྱི་བཤད་པ་འཇུག་པ་ལ་ངེས་དོན་གྱི་བཤད་པ་འཇུག་པས་
ཁྱབ་པའི་ཕྱིར་དང༌། ཡེ་ཤེས་རྡོ་རྗེ་ཀུན་བཏུས་ཀྱི་རྣམ་བཤད་ལས་ཀྱང་།
(༣༢བ)བཞིའི་བཤད་པ་འཇུག་པ་ལ་དྲང་ངེས་ཀྱི་བཤད་པ་འཇུག་ཏུ་རུང་བར་
མངོན་ཏེ། འོན་ཀྱང་སོ་སོར་བཤད་པ་ནི་དབྱེ་བསྡུའི་དབང་དུ་མཛད་པའོ། །
ཞེས་གསུངས་པའི་ཕྱིར།
ཚུལ་
འོ་ན་དྲང་ངེས་ཀྱི་བཤད་པ་འཇུག་ན་ཚུལ་བཞིའི་
བཤད་པ་འཇུག་པས་ཁྱབ་བམ་ཞེ་ན། མ་ཁྱབ་སྟེ། དེ་ཉིད་ལས། དྲང་ངེས་གཉིས་
ཀྱི་བཤད་པ་རུང་བ་ལ་ཚུལ་བཞིར་བཤད་དུ་རུང་བའི་ངེས་པ་མེད་དེ། དྲང་
དོན་ལ་ཡིག་སྤྱི་གཉིས་ཡོད་མེད་དང་། ངེས་དོན་ལ་སྦས་མཐའ་གཉིས་ཡོད་
མེད་ཅི་རིགས་སུ་འགྱུར་བའི་ཕྱིར་རོ། །ཞེས་གསུངས་པའི་ཕྱིར། ཁ་ཅིག །སྒྲ་ཇི་
བཞིན་པར་བཤད་པའི་དོན་ཡིན་ན་ལྷ་ལ་ཉེར་སྤྱོད་ཀྱིས་མཆོད་པ་སོགས་ཕྱིའི་
བྱ་བ་ཙམ་ཡིན་པས་ཁྱབ་ཟེར་ན། མི་འཐད་དེ། རྣམ་བཤད་དེ་ལས། སྒྲ་ཇི་བཞིན་
པས་ཕྱིའི་སྤྱོད་པ་ཙམ་སྟོན་གྱི་གཞན་སྟོན་མི་ནུས་ཞེས་སྐལ་ལྡན་གྲགས་པ་
སོགས་སྨྲ་བ་མི་འཐད་དེ། ལེའུ་གཉིས་པའི་རྨད་དུ་བྱུང་བའི་བསྟོད་པས་བདེན་
གཉིས་སོ་སོ་བ་དང༌། ཟུང་འཇུག་གི་རྫོགས་རིམ་བསྟན་པ་རྣམས་འགྲེལ་པས་
སྒྲ་ཇི་བཞིན་པར་བཤད་པའི་ཕྱིར་རོ། །ཞེས་གསུངས་པའི་ཕྱིར། ཁ་ཅིག །གཞུང་
གཅིག་ལ་ཚུལ་བཞི་ལས་མང་བའི་བཤད་པ་འཇུག་པ་མི་སྲིད་ཟེར་ན། དེ་སྲིད་
པར་ཐལ། ཚུལ་བཞི་འཇུག་པ་ལ་དྲང་ངེས་གཉིས་ཀྱང་འཇུག་པས་ཁྱབ་པ་
བསྒྲུབས་ཟིན་པའི་ཕྱིར་དང་། ལེའུ་གསུམ་པར། རིན་ཆེན་ཁ་དོག་སྣ་ལྔ་པ། །ཞེས་
སོགས་ལ་འགྲེལ་པས་ཚུལ་བཞིར་བཤད། རིམ་ལྔར་དགོངས་བཤད་དང་། སྤྱོད་
བསྡུས་སུ་དྲང་ངེས་སུ་བཤད་པའི་ཕྱིར། འོན་ཀྱང་གཞུང་གཅིག་ཚུལ་བཞིར་

བཤད་ན་དེ་ལས་གཞན་དྲང་ངེས་སུ་བཤད་པ་དང་། དྲང་ངེས་སུ་བཤད་ན་
ཚུལ་བཞིར་བཤད་པ་སོགས་དགོངས་འགྲེལ་གཅིག་ལས་བྱེད་པ་མི་སྲིད་ཅེས་
ཨ་ཀྱ་ཡོངས་འཛིན་དབྱངས་ཅན་དགའ་བློས་གསུངས་སོ། །ཁ་ཅིག །དགོངས་
བཤད་དང་། (༣༣ན)སྒྲ་ཇི་བཞིན་པ་མ་ཡིན་པའི་བཤད་པ་དོན་གཅིག །དགོངས་
མིན་དང་སྒྲ་ཇི་བཞིན་པའི་བཤད་པ་དོན་གཅིག་ཟེར་ན།རྒྱུད་སྡེ་འོག་མ་
གསུམ་ལ་དགོངས་དགོངས་མིན་གྱི་བཤད་པ་འཇུག་པ་ཡོད་པར་ཐལ། དེ་
གསུམ་ལ་སྒྲ་ཇི་བཞིན་པ་ཡིན་མིན་གྱི་བཤད་པ་འཇུག་པ་ཡོད་པའི་ཕྱིར།
འདོད་མི་ནུས་ཏེ། དགོངས་དགོངས་མིན་དུ་བཤད་པའི་དོན་ལ་རྒྱུད་སྡེ་འོག་མ་
དང་ཐུན་མོང་མིན་པ་ཞིག་དགོས་པར་ཡེ་ཤེས་རྡོ་རྗེ་ཀུན་བཏུས་ཀྱི་རྣམ་
བཤད་ལས་གསུངས་པའི་ཕྱིར་རོ། །འོ་ན་དགོངས་མིན་གྱི་བཤད་པ་ཡིན་ན་སྒྲ་
ཇི་བཞིན་པའི་བཤད་པ་ཡིན་པས་ཁྱབ་པ་དང་། དགོངས་བཤད་ལ་སྒྲ་ཇི་
བཞིན་པ་མ་ཡིན་པའི་བཤད་པས་ཁྱབ་བམ་མ་ཁྱབ་ཅེ་ན། ཁོ་བོ་ནི་ཁྱབ་ཅེས་
སྨྲ་སྟེ། འོད་ཟུང་བསྟན་པ་ལའང་སྒྲ་ཇི་བཞིན་པའི་བཤད་པ་སྲིད་པ་ལེའུ་
གཉིས་པའི་བསྟོད་པའི་ཚིག་ལྟ་བུ་ཡིན་པ་གང་ཞིག །རྗོད་བྱེད་ཚིག་གི་སྒོ་ནས་
ནི་དོན་གཞན་ལ་སྒྲ་འགལ་བ་གཞན་གྱིས་བསྟན་པ་དང་། དོན་དེ་ལ་མིང་དེ་
འཇུག་པ་འཇིག་རྟེན་པ་སོགས་ལ་མེད་ཀྱང་དེ་བཞིན་གཤེགས་པ་འབའ་ཞིག་
གིས་བརྡ་མཛད་པར་གྱུར་པའི་བཤད་པ་གཉིས་དོན་གཅིག་པའི་ཕྱིར་དང་།
རྣམ་བཤད་དེ་ཉིད་ལས་ཀྱང༌། འཇིག་རྟེན་པ་དང་ཞེས་པ་ནས་སྒྲ་ཇི་བཞིན་པ་
མ་ཡིན་པའོ། །འདི་དང་དགོངས་བཤད་གཉིས་མི་འགལ་ལོ། །འོ་ན་དགོངས་
མིན་དང་སྒྲ་ཇི་བཞིན་པ་གཉིས་འགལ་ལམ་མི་འགལ་སྙམ་ན། དགོངས་མིན་
ནི་གཙོ་ཆེར་དེ་ཁོ་ན་ཉིད་ཀྱི་དོན་སྟོན་པ་དང་། སྒྲ་ཇི་བཞིན་པ་ནི་དེ་མི་གཙོ་
བའི་ཁྱད་པར་ཡོད་ཀྱང་འགལ་བ་མེད་པར་སེམས་སོ། །ཞེས་དེ་གཉིས་མི་
འགལ་བར་གསུངས་པའི་ཕྱིར་རོ། །དགོངས་བཤད་ལ་ཡང་སྒྲ་འགལ་བ་ཤས་ཆེ་

བ་ཡིན་གྱི། ། དོན་གང་བཤད་སྒྲ་འགལ་བས་བསྟན་པས་མ་ཁྱབ་བོ། །ཡང་ཁ་
ཅིག །པད་དཀར་ལྟ་བུ་ལ་(༣༣བ)སོགས་པའི་གང་ཟག་དམན་པ་བཞི་གང་རུང་
ཡིན་ན།།བཤད་པ་ལྔ་པོ་དེ་སློབ་བཤད་དུ་བཞག་པའི་ཕྱིར། དེ་བཞིན་དུ་སྒྲ་ཇི་
སྒྲ་ཇི་བཞིན་པ་མིན་པའི་བཤད་པ་སོགས་སློབ་བཤད་དུ་བཤད་པ་ལྔ་
ཁྱོད་རྣམས་ཚོགས་བཤད་ཀྱི་གང་ཟག་གང་པོ་དེ་ཉན་མི་རུང་བས་ཁྱབ་སྟེ།
བཞིན་པ་སོགས་ལྔའང་རིན་པོ་ཆེ་ལྟ་བུའི་གང་ཟག་ལ་བཤད་བྱ་མིན་ཏེ། བཤད་
པ་ལྔ་པོ་དེ་ཚོགས་བཤད་གང་ཞིག །ཁྱོད་སློབ་བཤད་ཀྱི་གང་ཟག་ཡིན་པའི་
ཕྱིར་ཟེར་ན། གཉིས་ཀ་ལ་མ་ཁྱབ་སྟེ། གང་ཟག་དམན་པ་བཞི་ཆོས་ཅན། རྒྱུད་ཀྱི་
གཞུང་མ་ལུས་པ་ཐོས་མི་རུང་བར་ཐལ། དམ་བཅའ་དེའི་ཕྱིར། འདོད་ན། ལེའུ་
བཅུ་བདུན་པའི་སྒྲོན་གསལ་དང་འགལ་ལོ། །གཞན་ཡང་རིན་པོ་ཆེ་ལྟ་བུའི་
གདུལ་བྱས་བསྐྱེད་རིམ་གྱི་ལམ་རྣམས་ཉན་མི་རུང་བར་ཐལ། དམ་བཅའ་དེའི་
ཕྱིར། འདོད་ན། བསྐྱེད་རིམ་དེ་རིན་ཆེན་ལྟ་བུའི་གང་ཟག་སངས་རྒྱས་ཀྱི་སར་
བགྲོད་པར་བྱེད་པའི་ལམ་མ་ཡིན་པར་ཐལ་ལོ། །དེས་ན་དེའི་དོན་ནི་ཚོགས་པ་
ལ་བཤད་པར་བྱ་བ་བསྐྱེད་རིམ་གཙོ་ཆེ་ཞིང་། གང་ཟག་དམན་པ་བཞི་དབང་
པོ་མ་སྦྱངས་པ་བཞིས་རྫོགས་རིམ་རྫོགས་པར་ཉན་མི་རུང་ཞིང་བསྐྱེད་རིམ་
རྫོགས་པར་ཉན་རུང་བས། པད་དཀར་སོགས་ཚོགས་བཤད་ཀྱི་གང་ཟག་ཏུ་
བཞག་ཅིང༌། དབང་པོ་སྦྱངས་པ་ན་དེ་བཞི་ལ་རྫོགས་རིམ་རྫོགས་པར་སྟོན་
རུང་བས། དེ་བཞིས་རྒྱུད་གཞུང་མ་ལུས་པ་ཐོས་པའང་རུང་བས་འགལ་བ་མེད་
ལ། གཙོ་བོ་ནི་པད་དཀར་སོགས་བཞི་ལ་བསྐྱེད་རིམ་རྫོགས་པར་སྐྱེ་ཡང་རྫོགས་
རིམ་རྫོགས་པར་སྐྱེ་བའི་སྐལ་བ་མེད་པས་ཚོགས་བཤད་ཀྱི་གང་ཟག་ཏུ་བཤད་
ལ། རིན་ཆེན་ལྟ་བུ་ལ་རྫོགས་རིམ་རྫོགས་པར་སྟོན་པའི་སྣོད་དུ་མི་རུང་བའང་
མེད། དེ་རྫོགས་(༣༤ན)པར་སྐྱེ་བའི་སྐལ་བ་དང་ཡང་ལྡན་པར་ངེས་པས་སློབ་
བཤད་དུ་བཞག་པར་གསུངས་སོ། །ཡང་ཁ་ཅིག།པད་དཀར་ལྟ་བུ་སོགས་གདུལ་

བྱ་ལྔ་པོ་དེ་གང་རུང་ཡིན་ན། སྔགས་བླ་མེད་ཀྱི་ཆེད་དུ་བྱ་བའི་གདུལ་བྱ་ཡིན་
པས་ཁྱབ་ཟེར་ན། འོ་ན་གདུལ་བྱ་དམན་པ་བཞི་པོའི་གང་རུང་ཡིན་ན། དེ་ཡིན་
དགོས་པར་ཐལ། འདོད་པ་དེའི་ཕྱིར། འདོད་ན། དེ་བཞི་གང་རུང་ཡིན་ན་སྟོང་
ཉིད་ཕྲ་མོ་རྟོགས་པས་ཁྱབ་པར་ཐལ། འདོད་པའི་ཕྱིར། ཁྱབ་སྟེ། སྔགས་བླ་མེད་
ཀྱི་ཆེད་དུ་བྱ་བའི་གདུལ་བྱ་ཡིན་ན་སྟོང་ཉིད་ཕྲ་མོ་རྟོགས་པས་ཁྱབ་པའི་ཕྱིར་
ཏེ། རྒྱུད་སྡེ་སྤྱི་རྣམ་ལས། བླ་མེད་ཀྱི་ཆེད་དུ་བྱ་བའི་གདུལ་བྱའི་གཙོ་བོ་ཡིན་ན།
ཕར་ཕྱིན་ཐེག་པའི་གདུལ་བྱ་དབང་པོ་རྣོ་ཤོས་ལས་ཀྱང་ཆེས་དབང་པོ་ཤིན་ཏུ་
རྣོ་བས་ཁྱབ་པས། དེ་ལ་ཐལ་འགྱུར་བའི་ལྟ་བ་དངོས་སུ་སྟོན་དུ་རུང་བའི་ཕྱིར།
ཆེད་དུ་བྱ་བའི་གདུལ་བྱ་ལ་དགོངས་ནས་རང་རྒྱུད་པ་ཕྱིན་ཆད་ཀྱི་ལྟ་བའི་
རྣམ་གཞག་གསུངས་པ་མེད་གསུང་ངོ༌། །ཞེས་གསུངས་པའི་ཕྱིར། ཁོ་ན་རེ། ལུང་
དེས་བླ་མེད་ཀྱི་ཆེད་དུ་བྱ་བའི་གདུལ་བྱ་ལ་སྟོང་ཉིད་མ་རྟོགས་པ་ཡོད་པར་
དོན་གྱིས་བསྟན་པ་ཡིན་ཏེ། བླ་མེད་ཀྱི་ཆེད་དུ་བྱ་བའི་གདུལ་བྱའི་གཙོ་བོ་ཞེས་
ཁྱད་པར་སྨོས་པ་དོན་ཡོད་པའི་ཕྱིར་ཞེ་ན། མི་འཐད་དེ། ཆེད་དུ་བྱ་བའི་གདུལ་
བྱ་ལ་དགོངས་ནས་ཞེས་ཁྱད་པར་མ་སྨོས་པར་ཡང་གསུངས་པའི་ཕྱིར་དང་།
མཁས་གྲུབ་རྗེས་རིམ་ལྔའི་ཟིན་བྲིས་སྔ་རྟིང་དུ་སྩལ་བ་ཕྱོགས་གཅིག་ཏུ་
བསྡེབས་པ་ལས་ཀྱང་། སྔགས་བླ་མེད་ཀྱི་ཆེད་དུ་བྱ་བའི་གདུལ་བྱ་ཡིན་ན། ཕར་
ཕྱིན་ཐེག་པའི་གདུལ་བྱ་དབང་པོ་རྣོ་ཤོས་ལས་ཀྱང་དབང་པོ་ཆེས་རྣོ་ཞིང་
མཆོག་ཏུ་གྱུར་པ་ཡིན་པས་ཆོས་ཐམས་ཅད་ཐ་སྙད་དུ་ཡང་རང་གི་མཚན་
ཉིད་ཀྱིས་མ་གྲུབ་པའི་སྟོང་ཉིད་ཕྲ་མོ་བསྟན་པའི་སྣོད་དུ་མི་རུང་བ་མི་སྲིད་ལ་
དེས་ན་དེ་འདྲ་བའི་(༣༤བ)གདུལ་བྱས་བདེ་སྟོང་སྦྱོར་བའི་སྟོང་པ་ནི། དབུ་མ་
ཐལ་འགྱུར་བས་ཇི་ལྟར་གཏན་ལ་ཕབ་པ་ལྟར་གྱི་སྟོང་ཉིད་ཕྲ་མོ་ཁོ་ནར་ངེས་
སོ། །ཞེས་གསུངས་པའི་ཕྱིར་རོ། །ཐལ་འགྱུར་གཉིས་པ་ལ་འདོད་མི་ནུས་ཏེ། དེ་
བཞི་ལ་དབུ་མ་རང་རྒྱུད་པ་དང་སེམས་ཙམ་པ་གཉིས་ཀ་ཡོད་པའི་ཕྱིར་ཏེ།

རིམ་ལྔ་གསལ་སྒྲོན་ལས། གདུལ་བྱ་གཞན་གྱི་བདེ་སྟོང་སྦྱོར་བའི་སྟོང་པ་ལ་ནི་
སེམས་ཙམ་པ་དང་རང་རྒྱུད་པའི་ལྟ་བ་གཉིས་ཀ་གདུལ་བྱའི་དབང་གིས་
འབྱུང་ངོ༌། །ཞེས་གསུངས་པའི་ཕྱིར་དང༌། པཎ་ཆེན་ཐམས་ཅད་མཁྱེན་པའི་
རིམ་ལྔ་ལས་ཀྱང་དེ་ལྟར་གསུངས་པའི་ཕྱིར། ཁ་ཅིག་ན་རེ། སྔགས་བླ་མེད་ཀྱི་
ཆེད་དུ་བྱ་བའི་གདུལ་བྱར་གྱུར་པའི་གང་ཟག་དམན་པ་བཞི་མེད་ཟེར་བ་མི་
འཐད་དེ། གསང་བ་འདུས་པའི་ཆེད་དུ་བྱ་བའི་གདུལ་བྱར་གྱུར་པའི་དེ་བཞི་
ཡོད་པའི་ཕྱིར་ཏེ། དེ་ལྟར་དུ་ཊཱིཀ་ལས་གསུངས་པའི་ཕྱིར། སྔོན་གྱི་མཁས་པ་ཁ་
ཅིག །གང་ཟག་ལྔ་པོ་དེ་རྒྱུད་ཉན་པ་པོར་རུང་ཡང་འཆད་པ་པོ་དང་སྒྲུབ་པ་
པོར་རུང་མི་རུང་ལ་དབྱེ་བ་ཡོད་གསུངས་པ་མི་འཐད་དེ། ཨུཏྤལ་དང་པད་
དཀར་ལྟ་བུའི་ཆོས་གྲྭར་གང་ཐོས་ཀུན་མི་བརྗེད་པར་འཛིན་མི་ནུས་ཀྱང་སྒྲུབ་
པ་པོ་དང་འཆད་པོར་རུང་བ་མི་འགལ་བའི་ཕྱིར་རོ། །མདོར་བསྡུ་ན་བཤད་
གཞིའི་རྒྱུད་འདི་འདྲ་བ་ཞིག་དགོངས་པ་འགྲེལ་ཚུལ་འདི་འདྲ་ཞིག་གིས་བཀྲལ་
བའི་དོན་རྣམས། ལམ་བགྲོད་པའི་རིམ་པ་འདི་འདྲ་ཞིག་ཏུ་བསྡུས་ནས། ཉན་པ་
པོ་འདི་ལྟ་བུ་ཞིག་ལ། བཤད་ལུགས་གཉིས་པོ་འདི་འདྲ་ཞིག་བྱས་ནས། གོ་བའི་
གཙོ་བོར་འདི་འདྲ་ཞིག་གི་དོན་ངེས་པ་ཅིག་བྱུང་ན། རྩ་རྒྱུད་ཀྱི་དོན་ཕྱིན་ཅི་མ་
ལོག་པར་ཤོད་པ་ཡིན་ནོ་ཞེས་རྒྱན་བདུན་པོ་འདིས་སྟོན་པ་ཡིན་ནོ། །
བཤད་བྱ་རྒྱུད་གཉིས་ཀྱི་རྣམ་གཞག་བཤད་པ་ལ་མཚན་གྱི་
དབྱེ་བ་བྱུང་ཚུལ་དང་རྒྱུད་གཉིས་འཇོག་ཚུལ།
༈ གཉིས་པ་བཤད་བྱ་རྒྱུད་གཉིས་ཀྱི་རྣམ་གཞག་བཤད་པ་ལ། མཚན་གྱི་དབྱེ་
བ་བྱུང་ཚུལ། མཚན་(༣༥ན)དོན་དང་མཐུན་པར་རྒྱུད་གཉིས་ཀྱི་འཇོག་ཚུལ་
གཉིས་ལས། དང་པོ་ནི། སྡོམ་འབྱུང་དང༌། གུར་ཐོད་གཉིས་ཏེ་དེ་གསུམ་ལས།

རྣལ་འབྱོར་རྒྱུད་དང་། རྣལ་འབྱོར་མའི་རྒྱུད་ཀྱི་ཐ་སྙད་ཀྱིས་གསུངས་ཤིང་།
དུས་འཁོར་འགྲེལ་ཆེན་དྲི་མེད་འོད་སོགས་ལས་ཐབས་ཀྱི་རྒྱུད་དང་ཤེས་རབ་
ཀྱི་རྒྱུད་ཅེས་བཤད་ལ། རྡོ་རྗེ་སྙིང་པོ་རྒྱན་གྱི་རྒྱུད་ལས། མཁའ་འགྲོ་ཕ་དང་
མཁའ་འགྲོ་མའི་རྒྱུད་ཅེས་གསུངས་ཏེ། ཕ་རྒྱུད་དང་མ་རྒྱུད་ཅེས་པའི་ཐ་སྙད་
ཀྱང་དེ་དང་མཐུན་པར་གསུངས་སོ། །ཁོ་ན་རེ། རྣལ་འབྱོར་རྒྱུད་ཡིན་ན་ཕ་རྒྱུད་
ཡིན་པའི་ཁྱབ་པར་ཐལ། སྡོམ་འབྱུང་སོགས་ལས་ཐ་སྙད་བྱེད་ལུགས་དེ་འཐད་
དེ་ནི་བླ་མེད་ཀྱི་རྒྱུད་ལ་གཉིས་སུ་ཕྱེ་བའི་རྣལ་པའི་ཕྱིར་ཟེར་ན་མ་ཁྱབ་སྟེ།
འབྱོར་རྒྱུད་ཡིན་ན་ཕ་རྒྱུད་ཡིན་དགོས་པའི་དོན་ཡིན་པའི་ཕྱིར། ཡང་ཁ་ཅིག །
སྡོམ་འབྱུང་དང་སངས་རྒྱས་ཐོད་པར་ཕ་རྒྱུད་ལ་བྱེ་བ་ཕྲག་དྲུག །མ་རྒྱུད་ལ་བྱེ་
བ་བཅུ་དྲུག་ཏུ་གསུངས་པ་དེ་རྒྱུད་གཉིས་ཀྱི་དབྱེ་བ་མཐའ་དག་གི་གྲངས་ཡིན་
ཟེར་ན། མི་འཐད་དེ། ཡེ་ཤེས་རྡོ་རྗེ་ཀུན་བཏུས་ཀྱི་རྣམ་བཤད་ལས། སྡོམ་འབྱུང་
ལས། རྣལ་འབྱོར་རྒྱུད་རྣམས་ཀྱི་ནི་ཚད། །བྱེ་བ་ཕྲག་ནི་དྲུག་ཏུ་ངེས། །དེ་བཞིན་
་འབྱོར་མ་རྒྱུད་གྲངས། །བྱེ་བ་ཕྲག་ནི་བཅུ་དྲུག་གྲགས། །ཞེས་གསུངས་ཤིང༌།
སངས་རྒྱས་ཐོད་པར་ཡང་དེ་དང་འདྲ་བར་གསུངས་པ་ཡང་རྒྱུད་འདི་ལྟར་ན་
རྒྱུད་གཉིས་ཀྱི་གསལ་བའི་དབྱེ་བ་ཐམས་ཅད་ཀྱི་གྲངས་མིན་པར་གསལ་ལོ། །
ཞེས་གསུངས་པའི་ཕྱིར།། །།
༈ གཉིས་པ་རྒྱུད་གཉིས་ཀྱི་འཇོག་ཚུལ་ལ། དངོས་དང་འདུས་པ་སོགས་ཀྱི་རྩ་
བཤད་ཀྱི་རྒྱུད་ཀྱི་རྣམ་གཞག་ཅུང་ཟད་བཤད་པ་གཉིས་ལས། དང་པོ་ནི། ཕ་
རྒྱུད་ཅི་རིགས་ཀྱི་གཞུང་ཚིག་མ་ཡིན་ལ། སྟོང་ཕྱོགས་ཤེས་རབ་ཀྱི་ཆར་གྱུར་པའི་
བདེ་སྟོང་(༣༥བ)དབྱེར་མེད་པའི་ཡེ་ཤེས་རྩལ་དུ་བཏོན་ནས་འཆད་ཅིང་། སྣང་
ཕྱོགས་ཐབས་ཀྱི་ཆར་གྱུར་པའི་གཟུགས་སྐུའི་ཐུན་མོང་མ་ཡིན་པའི་རིགས་
འདྲའི་རྒྱུ་སྒྱུ་མའི་སྐུ་དང༌། དེའི་སྒྲུབ་ཚུལ་རྩལ་དུ་བཏོན་ནས་མི་འཆད་པའི་བླ་
མེད་ཀྱི་རྒྱུད་དངོས་སམ་དེའི་སྡེར་གཏོགས་གང་རུང་དུ་དམིགས་པ་དེ། མ་རྒྱུད་

ཀྱི་མཚན་ཉིད། མ་རྒྱུད་ཅི་རིགས་ཀྱི་གཞུང་ཚིག་མ་ཡིན་ལ། སྣང་ཕྱོགས་སྒྱུ་མའི་
སྐུ་སྒྲུབ་ཚུལ་རྩལ་དུ་བཏོན་ནས་འཆད་པའི་བླ་མེད་ཀྱི་རྒྱུད་དངོས་སམ་དེའི་
སྡེར་གཏོགས་གང་རུང་དུ་དམིགས་པ་དེ། ཕ་རྒྱུད་ཀྱི་མཚན་ཉིད། དང་པོའི་
མཚན་གཞི་ནི། བདེ་ཀྱཻ་དུས་འཁོར། སྐྱུ་ཐོད་གདན་གསུམ། ཕྱག་ཆེན་ཐིག་ལེ།
མཉམ་སྦྱོར་གྱི་རྒྱུད་སོགས་ཡིན་ལ། ཕ་རྒྱུད་ལ་ནི། འདོད་ཆགས་ཐབས་རྒྱུད། ཞེ་
སྡང་ཐབས་རྒྱུད། གཏི་མུག་ཐབས་རྒྱུད་གསུམ་ལས། དང་པོ་ནི། རྡོ་རྗེ་སྙིང་པོ་
རྒྱན་ལས། གསང་བ་འདུས་པ་སྟོང་ཕྲག་གཅིག །ཅེས་པ་ནས། ལྷ་མོ་བསྟན་
བཅོས་ལྔ་བརྒྱ་བདུན། །ཞེས་པའི་བར་གྱིས་བསྟན་པའི་ཉེར་བདུན་དང་བཅས་
ལྔ་བརྒྱ་དང་བདུན་ཡོད་པར་གསུངས་ཤིང་། ཞེ་སྡང་ཐབས་རྒྱུད་ནི་དམར་ནག་
འཇིགས་གསུམ་ལྟ་བུ་དང་། གཏི་མུག་ཐབས་རྒྱུད་ལ་རྡོ་རྗེ་ཨ་ར་ལི་བཞག་གོ །
བོད་ཁ་ཅིག །ལྷ་མོས་གཙོ་བོ་བྱས་པའམ། འཁོར་མོ་ཚོགས་ཤས་ཆེ་བ་མ་རྒྱུད་
དང༌། དེ་ལས་ལྡོག་པ་རྒྱུད་ཡིན་ཏེ། གུར་ལས། འདི་ནི་སངས་རྒྱས་ཐམས་ཅད་
ཀྱི། །མཁའ་འགྲོ་མ་ཡི་དམ་པའི་ཚོགས། །ཞེས་སོགས་ཀྱི་དོན་ནོ་ཟེར་བ་དང་།
ཡང་སྲོག་གཅོད་ལ་དགའ་ཞིང་ལྟ་བ་དང་ལམ་ཕྱིན་ཅི་ལོག་ཏུ་གྱུར་པ་རྣམས་
འདུལ་ཕྱིར་གསུངས་པ་མ་རྒྱུད། རང་སྡེ་ལྟ་བ་ཕྱིན་ཅི་མ་ལོག་པ་འདུལ་ཕྱིར་
གསུངས་པ་ཕ་རྒྱུད་ཀྱི་འཇོག་བྱེད་ཡིན་པ། དེ་ལས། སྲོག་ཆགས་གསོད་ལ་
འབད་ལྡན་དང༌། །ཞེས་སོགས་ཀྱི་དོན་དང༌། ཡང་སྐྱེས་པ་འདུལ་བའི་དོན་
(༣༦ན)དུ་གསུངས་པ་ཕ་རྒྱུད། བུད་མེད་འདུལ་བའི་དོན་དུ་གསུངས་པ་མ་རྒྱུད་
ཀྱི་འཇོག་བྱེད་ཡིན་པ། སྐྱེས་བུ་འདུལ་བར་མཛད་དོན་དུ་སོགས་ཀྱིས་བསྟན་
པར་འདོད་ཀྱང་མི་འཐད་དེ། དང་པོའི་དོན་མཁའ་འགྲོ་མའི་འཁོར་གྱིས་བསྐོར་
བའི་མཁའ་འགྲོ་སྡེ་ལྔའི་དཀྱིལ་འཁོར་བསྒྲུབ་ཕྱིར་མཁའ་འགྲོ་མ་གུར་གྱི་རྒྱུད་
བཤད་ཅེས་པ་ཙམ་ཡིན་པའི་ཕྱིར་དང༌། མཁའ་འགྲོ་སྡེ་ལྔ་ཡང་དེ་ལས། རྡོ་རྗེ་
ཙན་དང་རྟག་པ་དང༌། །དེ་བཞིན་རྡོ་རྗེ་གཟི་བརྗིད་དང༌། །པདྨ་གར་གྱི་དབང་

ཕྱུག་དང༌། ། རྟ་ཡི་རྒྱལ་པོ་ལྔ་པའོ། །ཞེས་རིགས་ལྔ་ལ་གསུངས་པས་གཙོ་བོ་ལྷ་
མོར་སྟོན་པ་མིན་ནོ། །འོ་ན་དེ་ལྔ་རིགས་ལྔར་འཇོག་ཚུལ་ཇི་ལྟར་ཞེ་ན། རིམ་
བཞིན་མི་བསྐྱོད། རྣམ་སྣང་། རིན་འབྱུང་། སྣང་མཐའ། དོན་གྲུབ་ཏུ་བྱེད་པ་
དབང་དོན་དེ་ཉིད་ཡང་གསལ་གྱི་མིང་དབང་དུ་གསལ་ལོ། །ལུང་ཕྱི་མ་གཉིས་
ཀྱི་དོན་ཡང་། བཤད་མ་ཐག་པ་ལྟར་སྲོག་གཅོད་པ་ལ་དགའ་བ་སོགས་ཀྱང་
ལམ་འདི་ལ་བརྟེན་ནས་མཆོག་ཐོབ་ཏུ་ཡོད་པས་དེ་རྣམས་བསྡུ་བའི་ཕྱིར་
གུར་གསུངས་པའི་དོན་དང་། དང་པོ་སྐྱེས་པ་འདུལ་བའི་དོན་དུ་སྔོན་ལ་རྣལ་
འབྱོར་རྒྱུད་འབུམ་ལྔ་དགྱེས་པའི་རྡོ་རྗེ་བསྟན་ནས་ཕྱི་ནས་བུད་མེད་བསྡུ་བའི་
ཕྱིར་དུ་རྣལ་འབྱོར་མའི་རྒྱུད་གུར་གསུངས་ཞེས་པའི་དོན་ནམ། ཡང་ན་ཕ་རྒྱུད་
མ་རྒྱུད་གཉིས་ཀའི་དབང་དུ་བྱས་ན། རིག་མའི་མཚན་ཉིད་དབྱེ་བ་བརྟག་
ཐབས་བསྟེན་ཚུལ་སོགས་ཕ་རྒྱུད་ན་མི་རྒྱས་ཤིང་མ་རྒྱུད་ལས་རྒྱས་པར་བསྟན་
པས་དེའི་སྒོ་ནས་དེ་གཉིས་འདུལ་བའི་དོན་དུ་རྒྱུད་གཉིས་བཤད་པར་གསུངས་
པའོ། །འོ་ན་འབུམ་ལྔ་དགྱེས་རྡོར་ཕ་རྒྱུད་དུ་ཐལ། ལུང་དོན་འཆད་ཚུལ་དང་པོ་
འཐད་པའི་ཕྱིར། ཟེར་ན་མ་ཁྱབ་སྟེ། དེ་ལ་རྣལ་འབྱོར་རྒྱུད་དུ་གསུངས་པ་ནི་
རྣལ་འབྱོར་བླ་མེད་ཀྱི་རྒྱུད་ཡིན་པའི་དོན་ཡིན་པའི་ཕྱིར། ཁ་ཅིག །རིག་མའི་
མཚན་ཉིད་(༣༦བ)སོགས་དང་། དེ་ལ་བརྟེན་ནས་དགའ་བཞིས་ལམ་བགྲོད་
ཚུལ་གཙོ་བོར་སྟོན་པ་མ་རྒྱུད་དང་། འཆི་རིམ་ཇི་ལྟ་བ་བཞིན་དུ་སྟོང་པ་བཞིས་
ལམ་བགྲོད་ཚུལ་གཙོ་བོར་སྟོན་པ་ཕ་རྒྱུད་ཀྱི་འཇོག་བྱེད་ཡིན་ཏེ། རྡོར་བཟླས་
ཀྱི་ཟིན་བྲིས་ལས། འོ་ན་གང་སྙམ་ན། ཞེས་པ་ནས། གཞན་ལུས་རིག་མའི་མཚན་
ཉིད་དང་དབྱེ་བ་དང་བརྟག་པའི་ཐབས་དང་བསྙེད་པའི་ཚུལ་དང་། དེ་ལ་
བརྟེན་ནས་བྱུང་བའི་དགའ་བ་བཞིས་ལམ་བགྲོད་ལུགས་གཙོ་བོར་སྟོན་པ་ནི་
ཤེས་རབ་མའི་རྒྱུད་དང་། རང་ལུས་ཐབས་ལྡན་གྱི་དབང་དུ་བྱས་ནས། དང་
པོར་ཤི་བའི་འོད་གསལ་ལས་སྐྱེས་པའི་རིམ་པ་དང་། དེ་ནས་སྡུད་པའི་འཆི་

རིམ་བསྟན་ནས་དེ་ཇི་བཞིན་དུ་སྟོང་པ་བཞིས་ལམ་བགྲོད་ཚུལ་གཙོ་བོར་སྟོན་
པ་ནི་ཐབས་ཀྱི་རྒྱུད་དོ། །ཞེས་གསུངས་པའི་ཕྱིར། ཟེར་ན་སྐྱོན་མེད་དེ། ཟིན་བྲིས་
འདི་རྣམས་དང་། ཡིག་ཆུང་སོགས་ན་གསལ་སྒྲོན་སོགས་ཕྱིས་ཀྱི་གཞུང་ཆེ་བ་
རྣམས་དང་ཚིག་ཟིན་མི་འདྲ་བ་རེ་གཉིས་ཡོད་པ་རྣམས་གསལ་སྒྲོན་སོགས་ཀྱི་
རྗེས་སུ་འབྲངས་པ་ཡིན་པའི་ཕྱིར། ཁ་ཅིག །བསྐྱེད་རིམ་གཙོ་བོར་སྟོན་པ་ཕ་
རྒྱུད། རྫོགས་རིམ་གཙོ་བོར་སྟོན་པ་མ་རྒྱུད་ཀྱི་འཇོག་བྱེད་ཡིན་པ། གསང་བའི་
དེ་ཁོ་ན་ཉིད་ལས། བསྐྱེད་དང་རྫོགས་འབྱུང་རིམ་པ་ཡིས། །ཞེས་སོགས་ཀྱི་དོན་
དུ་འཆད་པ་མི་འཐད་དེ། ལུང་དེའི་དོན་རླུང་འོད་ཟེར་ལྔ་པའི་ཉེར་ལེན་ལས་
སྒྱུ་མའི་སྐུ་བསྐྱེད་པ་འབྱུང་བའི་རིམ་པ་གཙོ་བོར་སྟོན་པ་ཕ་རྒྱུད་དང་། གདོད་
མ་ནས་རྫོགས་པའི་དེ་ཁོ་ན་ཉིད་ལ་འཇུག་པའི་ལྷན་སྐྱེས་ཀྱི་ཡེ་ཤེས་གོང་ནས་
གོང་དུ་འབྱུང་བའི་རིམ་པ་གཙོ་བོར་སྟོན་པ་མ་རྒྱུད་དུ་འཇོག་པའི་དོན་ཡིན་
པའི་ཕྱིར། དེས་ན་རྒྱུད་གཉིས་ཀྱི་འཇོག་ཚུལ་གཙོ་བོ་ནི་རྫོགས་རིམ་གྱི་སྒོ་ནས་
འཇོག་ཀྱང་ཕལ་པ་བསྐྱེད་རིམ་གྱི་སྒོ་ནས་འཇོག་ཚུལ་ཡང་ཡོད་དོ། །དེ་གང་ཞེ་
ན། ཁ་ཅིག །ཐིག་སྐུད་ཆ་ཆེན་ཉེར་བཞི་པས་ཐིག་འདེབས་(༣༧ན)ཚུལ་གཙོ་བོར་
སྟོན་པ་ཕ་རྒྱུད་དང་། ཆ་ཆེན་བཅུ་དྲུག་པས་ཐིག་འདེབས་ཚུལ་སྟོན་པ་མ་རྒྱུད་
ཀྱི་འཇོག་བྱེད་ཕལ་པར་འདོད་པ་ལ། རྒྱུད་ཆེན་བརྩོན་འགྲུས་འཕགས་ན་རེ། དེ་
མི་འཐད་དེ། དེ་ལ་ཕོ་མོའམ་ཐབས་ཤེས་ཀྱི་དོན་ལྡོག་གང་ཡང་མེད་པའི་ཕྱིར།།འོ་ན་དེ་
ཞེས་དེའི་རྒྱུད་ཊཱིཀ་ལས་གསུངས། དེ་ལ་ཁ་ཅིག །ཐབས་ཤེས་ཀྱི་དོན་གང་ཡང་
མེད་པ་མ་གྲུབ་སྟེ། དང་པོས་གཟུགས་སྐུའི་རྒྱུ་རླུང་འཕོ་བ་ཉེར་བཞི་ཐིམ་པ་
མཚོན། ཕྱི་མས་ཆོས་སྐུའི་རིགས་འདྲའི་རྒྱུ་དགའ་བཞི་མཚོན་པའི་ཕྱིར་ཟེར་ན།
དག་གང་གི་རྗེས་སུ་འབྲངས་ཤེ་ན། རེ་ཞིག་བརྩོན་འགྲུས་འཕགས་ཀྱི་རྗེས་སུ་
འབྲངས་ཏེ། འཇོག་བྱེད་དེ་ལྟར་འདོད་ན། དེ་ལྟར་ཐིག་སྐུད་སོ་སོར་གསུངས་པ་

དེ་ཕ་རྒྱུད་དང་མ་རྒྱུད་ཀྱི་དབྱེ་བས་གསུངས་ཚུལ་མི་འདྲ་བར་བྱུང་བ་ཡིན་
པར་ཐལ། འདོད་པའི་ཕྱིར། འདོད་མི་ནུས་ཏེ། སྔགས་རིམ་ཆེན་མོའི་ལེའུ་དྲུག་
པ་ལས། ཐིག་སྐུད་ཀྱི་ཚད་གཉིས་ཀྱང་ཕ་རྒྱུད་མ་རྒྱུད་ཀྱི་དབྱེ་བ་མིན་གྱི་གང་
ཡང་རུང་བས་འགྲུབ་པ་དང་། ཞེས་གསུངས་པའི་ཕྱིར། བྱས་པ་ལ་ཁོ་ན་རེ། དེ་
ནི་ཕ་རྒྱུད་མ་རྒྱུད་གཉིས་ལ་ཐིག་སྐུད་གཉིས་སོ་སོར་མ་ངེས་ཞེས་པའི་དོན་
ཡིན་གྱི་རྒྱུད་གཉིས་ཀྱི་དབྱེ་བས་ཐ་དད་པ་མིན་ཞེས་པ་མིན་ཏེ། དེའི་གོང་དུ།
ཐིག་སྐུད་ཆ་ཆུང་རེ་བཞི་པ་དང་གོ་དྲུག་པའི་ཕྱོགས་གཉིས་ནི་སློབ་དཔོན་སོ་
སོའི་བཞེད་པ་མི་མཐུན་པ་སྟོན་པ་མིན་གྱི་རྒྱུད་སོ་སོའི་ལུགས་སུ་བཤད་པའི་
ཕྱིར་རོ། །ཞེས་གསུངས་པའི་ཕྱིར། ཟེར་ན་མི་འཐད་དེ། དེ་རྒྱུད་ལས་གསུངས་
ལུགས་གཉིས་བྱུང་བའི་རྗེས་སུ་འབྲངས་པ་ཙམ་མ་གཏོགས་སློབ་དཔོན་སོ་
སོའི་བཞེད་པ་མི་མཐུན་པར་ངེས་པར་སོ་སོར་བྱེད་མི་དགོས་ཞེས་པའི་དོན་
(༣༧བ)ཡིན་པའི་ཕྱིར། རང་ལུགས་བསྐྱེད་རིམ་གྱི་སྒོ་ནས་འཇོག་ཚུལ་ནི། ཆོས་
སྐུའི་རིགས་འདྲའི་རྒྱུ་ཡས་བབ་མས་བརྟན་གྱི་དགའ་བཞི་ཚིག་ཟིན་ལ་གཙོ་
བོར་མི་སྟོན་ཅིང་། གཟུགས་སྐུའི་རིགས་འདྲའི་རྒྱུ་སྒྱུ་མའི་སྐུའི་སྨིན་བྱེད་ལོངས་
སྐུའི་ལམ་ཁྱེར་ལ་ལྷ་སྐུ་སྒོམ་པ་ཡོད་པ་ཕ་རྒྱུད་དང་། དགའ་བཞི་ཚིག་ཟིན་ལ་
སྟོན་ཞིང་། ལོངས་སྐུའི་ལམ་ཁྱེར་ལ་ལྷ་སྐུ་དངོས་སུ་སྒོམ་པ་མེད་པར་ནཱ་ད་
སོགས་བསྒོམ་པར་སྟོན་པ་མ་རྒྱུད་དུ་འཇོག་གོ །དེའང་ཕལ་ཆེ་བའི་དབང་དུ་
བྱས་ཀྱི་ངེས་པ་མ་ཡིན་ཏེ། འདུས་པ་འཕགས་ལུགས་ལ་བསྙེན་དུས་མངོན་བྱང་
ལྔ་བསྐྱེད་སྐབས་གཙོ་བོ་འཕོ་བ་ན་པདྨའི་སྟེང་གི་ཡི་གེ་གསུམ་གྱིས་བར་དོའི་
ལུས་ངག་ཡིད་གསུམ་མཚོན་པ་མ་གཏོགས་བར་དོ་མཚོན་པའི་ལོངས་སྐུ་
དངོས་སུ་སྒོམ་པ་མེད་པར་ལེའུ་བཅུ་གཅིག་པའི་མཐའ་གཅོད་རིན་ཆེན་མྱུ་གུ་
ལས་གསུངས་པའི་ཕྱིར་དང་། གཤིན་རྗེའི་གཤེད་དམར་ནག་གཉིས་ལའང་ཡི་
གེ་ཧོ་དམར་པོ་གཉིས་ཀྱི་བར་དུ་ཆུད་པའི་ཡི་གེ་འབྲུ་གསུམ་མ་གཏོགས་བར་

དོ་མཚོན་བྱེད་ཀྱི་ལྷ་སྐུ་མ་བཤད་པའི་ཕྱིར། ཡང་བསྐྱེད་རིམ་སྐབས་ཕུང་པོ་
དག་པའི་ལྷ་ཕོས་ཡེ་ཤེས་པ་དགུག་གཞུག་བྱེད་པ་ཕ་རྒྱུད། ཁམས་དག་པའི་ལྷ་
མོས་དེ་ལྟར་བྱེད་པ་མ་རྒྱུད་ཀྱི་འཇོག་བྱེད་དུ་དྲི་མེད་འོད་ལས་གསུངས་པའང་
བསྐྱེད་རིམ་གྱི་དབང་དུ་བྱས་པའི་འཇོག་ཚུལ་ཕལ་པ་སྟེ། འདུས་པ་འཕགས་
ལུགས་ལ་སྤྱན་སོགས་བཞིས་འགུག་གཞུག་བྱེད་པའི་ཕྱིར་རོ། །མདོར་ན་གཉིས་
མེད་ཀྱི་རྒྱུད་ནི་ཕ་རྒྱུད་མ་རྒྱུད་གཉིས་ཀྱི་དབྱེ་གཞི་དང་ཕ་མའི་རྒྱུད་གཉིས་ནི་
དེ་ལས་ཕྱེ་བའི་དབྱེ་བ་ཡིན་གྱི། གཉིས་མེད་ཀྱི་རྒྱུད་ཀྱང་བླ་མེད་ཀྱི་དབྱེ་བར་
འདོད་པ་མི་འཐད་དོ། །དེ་ཡང་ཁ་ཅིག་གི་ཐབས་ཤེས་རེ་རེ་བ་སྟོན་པ་ཕ་རྒྱུད་
དང་མ་རྒྱུད་སོ་སོའི་འཇོག་བྱེད་དུ་བྱས་ནས། དེ་གཉིས་ཀ་སྟོན་པ་གཉིས་མེད་
ཀྱི་རྒྱུད་དུ་འདོད་ཅིང་། (༣༨ན)གཉིས་མེད་ཀྱི་རྒྱུད་ལ་མ་རྒྱུད་ཡིན་དགོས་པའི་
ཕྱིར་ཞེས་འདོད་པ་དང་། ཡང་བླ་མེད་ཀྱི་རྒྱུད་ལ་གསུམ་དུ་ཕྱེ་བ་དྲང་དོན་
དང་། བླ་མེད་ཀྱི་རྒྱུད་ཡིན་ན་གཉིས་མེད་ཀྱི་རྒྱུད་ཡིན་པས་ཁྱབ་ཅེས་བཞེད་
བཞིན་དུ། ཐབས་ཤེས་སོ་སོ་བ་སྟོན་པ་ཕ་མའི་རྒྱུད་དང་། ཐབས་ཤེས་གཉིས་
ཀའམ། དེ་གཉིས་གང་ཡང་མིན་པ་ཞིག་སྟོན་པ་གཉིས་མེད་ཀྱི་རྒྱུད་ཀྱི་འཇོག་
བྱེད་དུ་གསུངས་པ་དང༌། ཡང་འགའ་ཞིག་འདི་སྐད་བདག་ཐོས་ཀྱིས་ཐོག་
དྲངས་པ་ཕ་རྒྱུད། གསང་བ་པ་མཆོག་གིས་དགྱེས་པ་ན་ཞེས་པས་ཐོག་དྲངས་
པ་མ་རྒྱུད། རྩ་བཤད་ཀྱི་རྒྱུད་གང་རིགས་ལ་དེ་གཉིས་སོ་སོར་ཡོད་པ་གཉིས་
མེད་ཀྱི་རྒྱུད་ཀྱི་འཇོག་བྱེད་དུ་བཞེད་པ་རྣམས་ནི་མཐའ་དཔྱོད་དང་། གསལ་
ད་སོགས་ལས་བཀག་པ་ལྟར་གོ་སླའོ། །རང་ལུགས་ལ་ཐབས་ཤེས་གཉིས་མེད་
ཀྱི་རྒྱུད་ཅེས་པའི་ཐབས་ཤེས་དང་། ཐབས་དང་ཤེས་རབ་ཀྱི་རྒྱུད་ཅེས་པའི་
ཐབས་ཤེས་མིང་འདྲའང་དོན་མི་འདྲ་སྟེ། དང་པོའི་ཐབས་བདེ་བ་ཆེན་པོའི་ཡེ་
ཤེས་དང༌། ཤེས་རབ་སྟོང་ཉིད་རྟོགས་པའི་ཡེ་ཤེས་སྤྱི་ཙམ་པ་ལ་བྱེད་ཅིང༌། ཕྱི་
མའི་ཐབས་སྒྱུ་མའི་སྐུ་དང༌། ཤེས་རབ་བདེ་སྟོང་དབྱེར་མེད་ཀྱི་ཡེ་ཤེས་ལ་བྱེད་

པའི་ཕྱིར། དེ་ལྟར་ན་ཕྱི་མའི་ཤེས་རབ་ནི་སྔ་མའི་ཐབས་ཤེས་ཚོགས་པའོ། །སྒོམ་
སྡེ་ནམ་མཁའ་རྒྱལ་མཚན་གྱིས། ཕྱི་མའི་ཤེས་རབ་ལ་དོན་གྱི་འོད་གསལ་ཞིག་
དགོས་པ་ལྟ་བུ་ཞིག་འཇིགས་བྱེད་རྫོགས་རིམ་ལས་བཤད་ཀྱང་། རྗེ་ཡབ་སྲས་
ཀྱིས་གསུངས་པ་མ་མཐོང་ངོ༌། །ཁ་ཅིག་སྒྱུ་ལུས་རྩལ་དུ་བཏོན་ནས་འཆད་པའི་
རྒྱུད་ཡིན་ན་ཕ་རྒྱུད་ཡིན་པས་ཁྱབ། བདེ་སྟོང་དབྱེར་མེད་ཀྱི་ཡེ་ཤེས་རྩལ་དུ་
བཏོན་ནས་འཆད་ཅིང་། སྒྱུ་ལུས་དེ་ལྟར་མི་འཆད་པའི་རྒྱུད་ཡིན་ན་མ་རྒྱུད་
ཡིན་པས་ཁྱབ་ཟེར་ན། མཁའ་འགྲོ་རྒྱ་མཚོའི་གཞུང་ཚིག་ཏུ་གྱུར་པའི། །ལྷ་ཡི་
རྣམ་པའི་རྣལ་འབྱོར་བདག །སྐད་ཅིག་མངོན་སུམ་བྱེད་པ་པོ། །(༣༨བ)ལུགས་མ་
ལ་སོགས་རྣལ་འབྱོར་གྱིས། །རྣམ་པར་བྱས་པའི་དབྱིབས་སུ་གྱུར། །ཞེས་སོགས་
ཀྱི་གཞུང་ཆོས་ཅན། ཕ་རྒྱུད་ཡིན་པར་ཐལ། སྒྱུ་ལུས་རྩལ་དུ་བཏོན་ནས་འཆད་
པའི་རྒྱུད་ཡིན་པའི་ཕྱིར་ཏེ། ལེའུ་དང་པོའི་མཐའ་དཔྱོད་ལས། ལུང་དེ་རྣམས་
དྲངས་ནས། ཞེས་སྦས་དོན་གྱི་སྒྱུ་ལུས་བདག་བྱིན་བརླབ་ནི། རྒྱུད་གཞན་ལས་
ཀྱང་ཤིན་ཏུ་བསྔགས་སོ། །ཞེས་གསུངས་པའི་ཕྱིར་དང་། ལུང་རང་ཉིད་ལས་
ཀྱང་གསལ་བའི་ཕྱིར་རོ། །གཞན་ཡང་རྡོ་རྗེ་གུར་གྱི་རྒྱུད་ལས། ཕྱི་ནས་སྒྱུ་མའི་
རྣམ་པ་ལྟར། །རྨི་ལམ་རྣམ་པ་སྐད་ཅིག་འགྱུར། །ཁམས་གསུམ་རྒྱུ་དང་མི་རྒྱུ་བ། །
མ་ལུས་ལུས་པ་མེད་པར་འགྱུར། །ཞེས་སོགས་ཀྱི་གཞུང་ཆོས་ཅན། ཕ་རྒྱུད་ཡིན་
པར་ཐལ། སྒྱུ་ལུས་གཙོ་བོར་རྩལ་དུ་བཏོན་ནས་འཆད་པའི་རྒྱུད་ཡིན་པའི་ཕྱིར་
རྟགས་གྲུབ་སྟེ། བརྟག་གཉིས་རྣམ་བཤད་ལས། གུར་གྱི་ལེའུ་བཞི་པ་དང་བཅུ་
བཞི་པ་ལས་འོད་གསལ་གྱི་རླུང་སེམས་ལས་བདག་བྱིན་རླབས་སྒྱུ་མའི་སྐུ་
བསྒྲུབ་པ་གསལ་བར་གསུངས་པས་སྟོན་ཏེ། ཞེས་གསུངས་པའི་ཕྱིར། འདོད་མི་
ནུས་ཏེ། རྡོ་རྗེ་གུར་གྱི་གཞུང་ཚིག་ཡིན་པའི་ཕྱིར། ཁྱབ་སྟེ། གུར་རང་ཉིད་མ་རྒྱུད་
ཡིན་པའི་ཕྱིར། ཁ་ཅིག །རྒྱུད་ཚིག་དེ་དག་གིས་སྒྱུ་ལུས་དངོས་སུ་བསྟན་ཀྱང་
དེ་གཙོ་བོར་རྩལ་དུ་བཏོན་ནས་སྟོན་མི་དགོས་ཏེ། བདེ་སྟོང་དབྱེར་མེད་ཀྱི་ཡེ་

ཤེས་གཙོ་བོར་བསྟན་པའི་ཞར་ལ་སྒྱུ་ལུས་བསྟན་པ་ཙམ་ཡིན་པའི་ཕྱིར་ཏེ།
གུར་དེ་མ་རྒྱུད་ཡིན་པའི་ཕྱིར། ། ཟེར་ན། འོ་ན་ཤེར་མདོའི་གཞུང་ཚིག་ཏུ་གྱུར་
པའི་བདེན་བཞི་བསྟན་བྱའི་གཙོ་བོར་བྱེད་པའི་ཚིག་མེད་པར་ཐལ། ཤེར་མདོ་
སྟོང་ཉིད་དངོས་བསྟན་བསྟན་བྱའི་གཙོ་བོར་བྱས་ནས་སྟོན་པའི་མདོ་ཡིན་
པའི་ཕྱིར། ཁྱབ་པ་ཁས། འདོད་མི་ནུས་ཏེ། ཉན་ཐོས་ཀྱི་ལམ་ཤེས་པའི་ལམ་
ཤེས་ཀྱི་བཤད་བྱ་རྩ་བའི་(༣༩ན)ཤེར་མདོ་དེ་དེ་ཡིན་པའི་ཕྱིར་ཏེ། དེ་ལྟར་དུ་
རིག་པའི་དབང་ཕྱུག་ཆོས་ཀྱི་རྒྱལ་མཚན་གྱིས་བཤད་པའི་ཕྱིར། སྒྱུ་ལུས་དང་
བདེ་སྟོང་དབྱེར་མེད་ཀྱི་ཡེ་ཤེས་གཉིས་རྩལ་དུ་བཏོན་ནས་འཆད་པའི་རྒྱུད་
གཉིས་ལ་རིམ་བཞིན་ཕ་རྒྱུད་དང་མ་རྒྱུད་ཅེས་ཟེར་བའི་རྒྱུ་མཚན་ནི། ལྗོན་པ་
རྟ་མགོ་ཅན་གྱི་ཞུས་པ་ལས། ཕ་ནི་ཐབས་ལ་མཁས་པ་སྟེ། །མ་ནི་ཤེས་རབ་ཕ་
རོལ་ཕྱིན། །ཅེས་པ་ལྟར། ཀུན་རྫོབ་སྒྱུ་མའི་སྐུ་ནི་སྣང་ཕྱོགས་ཐབས་ཀྱི་ཆ་ཡིན་
པས་ཕ་དང༌། བདེ་སྟོང་དབྱེར་མེད་ཀྱི་ཡེ་ཤེས་ནི་སྟོང་ཕྱོགས་ཤེས་རབ་གྱི་ཆ་
ཡིན་པས་མ་ཞེས་བརྗོད་པ་ཡིན་ལ། བརྗོད་བྱ་དེ་གཉིས་ཀྱི་སྒོ་ནས་རིམ་བཞིན་
དེ་ལྟར་བཏགས་པ་ཡིན་པའི་ཕྱིར། །
འདུས་པ་སོགས་ཀྱི་རྩ་བཤད་ཀྱི་རྒྱུད་ཀྱི་
རྣམ་གཞག་ཅུང་ཟད་བཤད་པ།
༈གཉིས་པ་འདུས་པ་སོགས་ཀྱི་རྩ་བཤད་ཀྱི་རྒྱུད་ཀྱི་རྣམ་གཞག་ཅུང་ཟད་
བཤད་པ་ནི། འདུས་པའི་རྒྱུད་ལ་ཤོ་ལོ་ཀ་ཉི་ཁྲི་ལྔ་སྟོང་པ་གཅིག་དང་། སྟོང་
བརྒྱད་བརྒྱ་པ་ལེའུ་བཅོ་བརྒྱད་ཀྱི་བདག་ཉིད་ཅན་གཉིས་སུ་ཡོད་པའི་དང་
པོ་བོད་དུ་མ་འགྱུར་ཞིང་། ཕྱི་མའི་ལེའུ་དང་པོ་བཅུ་བདུན་པོ་ནི་རྩ་རྒྱུད་དང་
བཅོ་བརྒྱད་པ་ནི་རྒྱུད་ཕྱི་མ་སྟེ་བཤད་རྒྱུད་ཡིན་ནོ། །འདུས་པ་རང་གི་ཐུན་

མོང་མ་ཡིན་པའི་བཤད་རྒྱུད་ནི་དེ་དང་དགོངས་པ་ལུང་སྟོན། ལྷ་མོ་བཞིས་
ཞུས། ལྷའི་དབང་པོས་ཞུས་པ་བཞི་སྟེ། ཕྱི་མ་མ་འགྱུར་བར་གསུངས། ཕ་མའི་
རྒྱུད་ཐུན་མོང་གི་བཤད་རྒྱུད་ལ་རྡོ་རྗེ་ཕྲེང་བ་དང༌། ཡེ་ཤེས་རྡོ་རྗེ་ཀུན་བཏུས་
དང་གཉིས་ཏེ་སྤྱིར་འདུས་པ་ལ་བཤད་རྒྱུད་དྲུག་ཏུ་གསུངས་སོ། །ཁ་ཅིག །ཡེ་
ཤེས་རྡོ་རྗེ་ཀུན་བཏུས་འདི་འདུས་པའི་ཐུན་མོང་མ་ཡིན་པའི་བཤད་རྒྱུད་ཡིན་
ཟེར་བ་མི་འཐད་དེ། དེ་རང་གི་རྣམ་བཤད་ལས། བཤད་པའི་རྒྱུད་ཡིན་པར་ནི་
སྤྱོད་བསྡུས་དང་སྒྲོན་གསལ་ལས་གསུངས་ཤིང་། དེ་ཡང་སྐབས་སྟོབས་(༣༩བ)
ཀྱིས་འདུས་པའི་བཤད་རྒྱུད་དུ་བཞེད་པ་ཡིན་ནོ། །དེ་ནི་གཙོ་བོའི་དབང་དུ་
བྱས་ནས་ཡིན་གྱི། གཞན་རྣལ་འབྱོར་བླ་ན་མེད་པའི་རྒྱུད་མཐའ་དྲུག་དང་ཚུལ་
བཞིའི་འཆིང་བས་བཅིངས་པ་ཐམས་ཅད་ཀྱིས་འཆད་ཚུལ་སྟོན་པས། གསང་
འདུས་ཁོ་ནའི་འཆད་བྱེད་དུ་མི་བཟུང་ངོ་། །ཞེས་གསུངས་པའི་ཕྱིར། རྡོ་རྗེ་
འཇིགས་བྱེད་ལ་རྩ་རྒྱུད་རྒྱས་པར་ཤོ་ལོ་ཀ་འབུམ་དང་རྟོག་པ་སུམ་བརྒྱ་ཡོད་
པ་ཨོ་རྒྱན་གྱི་གནས་ནས་རྒྱ་གར་དུ་ཡང་ཡོངས་རྫོགས་མ་དར་ཞིང་། རྟོག་པ་
བདུན་པ་ནི་རྩ་རྒྱུད་རྒྱས་པ་དེ་ལས་རྟོག་པ་བདུན་པ་ཟུར་དུ་བཀོལ་བ་ཡིན་
གྱི་རྩ་རྒྱུད་རྒྱས་པ་ལས་ལོགས་པའི། བསྡུས་རྒྱུད་མིན་ལ། བཤད་རྒྱུད་ལ་རྟོག་
པ་གསུམ་པ་མ་གཏོགས་མ་གསུངས་ཤིང་། ཏེའུ་ལོ་པའི་རྟོག་པ་རྒྱུད་རྣམ་དག་
དང༌། གཏམ་རྒྱུད་ཀྱི་རྟོག་པ་ཐེ་ཚོམ་གྱི་གཞིར་མཛད་དོ། །འཁོར་ལོ་བདེ་མཆོག་
ལ་རྩ་རྒྱུད་རྒྱས་པ་ཤོ་ལོ་ཀ་འབུམ་ཕྲག་གསུམ་པ་དང་འབུམ་ཕྲག་གཅིག་པ་
ཞིག་སྟེ་གཉིས་སུ་གསུངས་ལ། བསྡུས་རྒྱུད་ལེའུ་ང་གཅིག་པ་ཡང་རྩ་རྒྱུད་དེ། དེ་
བོད་དུ་འགྱུར་ལ་རྒྱུད་རྒྱས་པ་གཉིས་མ་འགྱུར་བར་གསུངས་སོ། །བཤད་རྒྱུད་
ལ་ཐུན་མོང་མ་ཡིན་པ་ཀུན་སྤྱོད། རྡོ་རྗེ་མཁའ་འགྲོ། མངོན་བརྗོད། སྡོམ་འབྱུང་
སྟེ་བཞི་དང་། བདེ་ཀྱེེ་ཐུན་མོང་གི་བཤད་རྒྱུད་ཁ་སྦྱོར་དང་བཤད་རྒྱུད་ལྔར་
བཤད་དོ། །ཀྱཻ་རྡོར་ལའང་རྩ་རྒྱུད་རྒྱས་པ་འབུམ་ཕྲག་ལྔ་པ་དང་། བསྡུས་པ་

བརྟག་གཉིས་ཏེ་གཉིས་སུ་བརྟག་གཉིས་རྣམ་བཤད་ལས་གསུངས་ལ། བཤད་
རྒྱུད་ལ་ཐུན་མོང་མ་ཡིན་པ་གུར་དང་། ཕྱག་ཆེན་ཐིག་ལེ་ཡང་རྩ་རྒྱུད་རྒྱས་པའི་
བཤད་རྒྱུད་དུ་བཤད་དོ། །ཐུན་མོང་གི་བཤད་རྒྱུད་ལ་སམ་བྷུ་ཊ་སྟེ་དེ་དག་
ལས་གཞན་མང་པོ་མ་གསུངས་སོ། །ཁོ་ན་རེ། བཤད་རྒྱུད་རྡོར་ཕྲེང་ཆོས་ཅན།
མ་རྒྱུད་ཡིན་པར་ཐལ། དམ་བཅའ་འཐད་པའི་ཕྱིར། ཟེར་(༤༠ན)ན་མ་ཁྱབ་སྟེ།
དེ་ཕ་རྒྱུད་ཡིན་པའི་ཕྱིར་ཏེ། འདོད་ཆགས་ཐབས་རྒྱུད་ཡིན་པའི་ཕྱིར། དེ་ལྟར་
རྡོ་རྗེ་སྙིང་པོ་རྒྱན་གྱི་རྒྱུད་ལས་བཤད་ཅིང་། གསལ་སྒྲོན་ལས་ཀྱང་བཤད་པའི་
ཕྱིར་རོ། །ཁ་ཅིག །འགྲེལ་པ་སྒྲོན་གསལ་ཆོས་ཅན། གསང་འདུས་ཀྱི་བཤད་རྒྱུད་
ཡིན་པར་ཐལ། ཁྱོད་རྗོད་བྱེད་གཞུང་གི་རྒྱུད་གང་ཞིག །འདུས་པའི་རྩ་རྒྱུད་ཀྱི་
དོན་འཆད་བྱེད་ཡིན་པའི་ཕྱིར། དང་པོ་ཁས། གཉིས་པ་སླ་ཟེར་ན་མ་ཁྱབ་སྟེ། རྩ་
བཤད་ཀྱི་རྒྱུད་རྡོ་རྗེ་འཆང་གི་བཀའ་ལ་དབྱེ་བ་ཡིན་པའི་ཕྱིར། ཁ་ཅིག །རྒྱུད་དེ་
ལ་ལྟོས་པའི་རྩ་རྒྱུད་ཡིན་ན། རྒྱུད་དེའི་རྩ་རྒྱུད་ཡིན་པས་ཁྱབ་ཟེར་ན། དེ་ཉིད་
བསྡུས་པ་ཆོས་ཅན། འདུས་པའི་རྩ་རྒྱུད་ཡིན་པར་ཐལ། དེའི་ཕྱིར། དེར་ཐལ། དེ་
ལྟར་སྤྱོད་བསྡུས་ལས་བཤད་པ་ལྟར་གསལ་སྒྲོན་དུའང་གསུངས་པའི་ཕྱིར། བྱས་
པ་ལ་ཁོ་ན་རེ། མ་གྲུབ་སྟེ། དེ་ནི་རྩ་བའི་སྒྲ་བཤད་དུ་ཡོད་པ་ཙམ་ལ་དགོངས་
ཀྱི། དེ་འདུས་པ་ལ་ལྟོས་པའི་རྩ་རྒྱུད་ཡིན་པའི་དོན་མ་ཡིན་པའི་ཕྱིར་ཏེ། བརྟག་
གཉིས་ཀྱི་རྣམ་བཤད་རྡོ་རྗེ་མཁའ་འགྲོ་མ་རྣམས་ཀྱི་གསང་མཛོད་ལས། དེ་ཉིད་
བསྡུས་པ་གསང་འདུས་ལ་ལྟོས་པའི་རྩ་རྒྱུད་དུ་གསུངས་པ་ལྟ་བུ་རྣམས་ནི་རྩ་
བའི་རྒྱུད་ཀྱི་སྒྲ་བཤད་པའི་རྒྱུ་མཚན་ཡོད་པ་ཙམ་ལ་དེ་དང་དེ་ལ་ལྟོས་པའི་
རྩ་རྒྱུད་ཀྱི་ཐ་སྙད་བྱས་པ་ཡིན་གྱི། དེ་ཙམ་གྱིས་དེ་དང་དེ་ལ་ལྟོས་པའི་རྩ་རྒྱུད་
དུ་བཞག་མི་ནུས་སོ། །ཞེས་གསུངས་པའི་ཕྱིར། ཟེར་ན་མ་ཁྱབ་སྟེ། དེ་ནི་འདུས་
པའི་རྩ་བའི་སྒྲ་བཤད་དུ་ཡོད་པས། འདུས་པའི་རྩ་རྒྱུད་དུ་བཞག་མི་ནུས་ཞེས་
པའི་དོན་ཡིན་པའི་ཕྱིར། དེས་ན་པཎ་ཆེན་ཐམས་ཅད་མཁྱེན་པའི་རིམ་ལྔ་ལས་

ཀྱང་འདུས་པ་ལ་ལྟོས་པའི་རྩ་(༤༠་བ)རྒྱུད་ཡིན་ན། འདུས་པའི་རྩ་རྒྱུད་ཡིན་
པས་མ་ཁྱབ་སྟེ། དེ་ཉིད་བསྡུས་པ་གསང་འདུས་ལ་ལྟོས་ནས་རྩ་རྒྱུད་དུ་སྤྱོད་
བསྡུས་ལས་བཤད་པའི་ཕྱིར། ཞེས་གསུངས་སོ། །ཁ་ཅིག །གསང་འདུས་ཀྱི་རྒྱུད་
ལ་རྩ་བཤད་ཕྱོགས་མཐུན་གྱི་རྒྱུད་གསུམ་དུ་ཡོད་ཟེར་ན། འདུས་པའི་ཕྱོགས་
མཐུན་གྱི་རྒྱུད་ཀྱང་ཡིན་འདུས་པའི་རྒྱུད་ཡིན་པའང་ཡིན་པ་ཡོད་པར་ཐལ་ལོ། །
འདོད་ན། དེའི་ཕྱོགས་མཐུན་གྱི་རྒྱུད་ཡིན་ན་འདུས་པའི་རྒྱུད་ཡིན་དགོས་པར་
ཐལ། འདོད་པའི་ཕྱིར། འདོད་ན། དེའི་བཤད་རྒྱུད་ཡིན་ནའང་དེ་ཡིན་དགོས་
པར་ཐལ་ལོ། །འདོད་མི་ནུས་ཏེ། བསྡུས་རྒྱུད་ཀྱི་ལེའུ་བཅོ་བརྒྱད་པ་མ་གཏོགས་
བཤད་རྒྱུད་གཞན་ལྔ་འདུས་པའི་བཤད་རྒྱུད་ཡིན་ཀྱང་དེའི་རྒྱུད་མ་ཡིན་པར་
རིམ་ལྔ་གསལ་སྒྲོན་ལས་བཤད་པའི་ཕྱིར། བྱས་པ་ལ་ཁོ་ན་རེ། འདུས་པའི་
བཤད་རྒྱུད་དང་ཕྱོགས་མཐུན་གྱི་རྒྱུད་གང་རུང་ཡིན་ན་དེའི་རྒྱུད་ཡིན་དགོས་
པར་ཐལ། འཁོར་ལོ་བདེ་མཆོག་ལ་དེའི་ཕྱིར་ཏེ། སྦས་དོན་ཀུན་གསལ་ལས། དེ་
ལ་འཁོར་ལོ་བདེ་མཆོག་གི་རྒྱུད་ལ་ནི་རྩ་བ་དང་བཤད་པའི་རྒྱུད་གཉིས་སུ་
མ་ངེས་ཏེ། ཨ་ལངྐ་ཀ་ལ་ཤས། བཤད་རྒྱུད་དང་ཡན་ལག་གི་རྒྱུད་གཉིས་སོ་
སོར་བགྲངས་ཤིང་། སངས་རྒྱས་གསང་བས་ཀྱང་། བཤད་རྒྱུད་དང་ཆ་མཐུན་
གྱི་རྒྱུད་གཉིས་སོ་སོར་མཛད་པ་ལྟར། འདིར་ཡང་མི་འགལ་བས་དེ་བཞིན་དུ་
བྱའོ། །ཞེས་གསུངས་པའི་ཕྱིར། ཟེར་ན་སྐྱོན་མེད་དེ། བདེ་མཆོག་གི་བཤད་རྒྱུད་
ཐུན་མོང་མ་ཡིན་པ་དང་། དེའི་ཕྱོགས་མཐུན་གྱི་རྒྱུད་རྣམས་དེའི་སྡེར་གཏོགས་
ཀྱི་རྒྱུད་ཡིན་པ་ལ་དགོངས་པའི་ཕྱིར། རྩ་རྒྱུད་ཀྱི་རྩ་བའི་དོན་ནི་ཡལ་ག་ལ་
ལྟོས་ནས་ཤིང་སྡོང་གི་རྩ་བ་ཞེས་པ་ལྟར་ཡན་ལག་ལ་ལྟོས་ནས་བཞག་པ་དང༌།
དང་པོའི་(༤༡ན)བདག་པོ་ལ་རྩ་བའི་བདག་པོ་ཞེས་པ་ལྟར་དུས་ཀྱི་དབང་དུ་
བྱས་པ་རྒྱུད་ཕྱི་མ་ལ་ལྟོས་ནས་བཞག་པ་གཅིག་དང༌། རྩ་འགྲེལ་ཞེས་པ་ལྟར་
བཤད་རྒྱུད་ལ་ལྟོས་ནས་བཞག་པ་དང་གསུམ་གསུངས་ཏེ། དང་པོ་ནི། རྒྱུད་སྡེ་

ཐམས་ཅད་ཀྱི་ལམ་གྱི་གནད་ཐམས་ཅད་འདུས་པའི་ལམ་དུ་འདུ་བས་འདུས་
པ་རྒྱུད་སྡེ་ཐམས་ཅད་ཀྱི་རྩ་བར་བཤད་པ་ལྟ་བུ་སྟེ། དེ་ནི་རྩ་བ་ཞེས་པའི་སྒྲ་
བཤད་པ་ཙམ་ཡིན་གྱི་འདུས་པ་རྒྱུད་སྡེ་ཐམས་ཅད་ཀྱི་རྩ་རྒྱུད་མིན་ནོ། །དེ་
ལྟར་ན་རྩ་རྒྱུད་དུ་འཇོག་ཚུལ་གཙོ་བོ་ནི་ཕྱི་མ་ཡིན་པས། རྩ་བཤད་ཀྱི་རྒྱུད་གང་
རུང་གང་ཞིག །རང་ཉིད་རང་གི་ལེའུ་སྔ་མ་རྣམས་ལས་གཞན་པའི་རྒྱུད་གཞན་
འཆད་བྱེད་ཀྱི་འགྲེལ་པ་ལྟ་བུར་གནས་པ་མ་ཡིན་ཞིང་། རང་འགྲེལ་པ་ལྟ་བུའི་
བཤད་རྒྱུད་གཞན་གྱིས་བཤད་གཞིར་གནས་པ། རྩ་རྒྱུད་ཀྱི་མཚན་ཉིད། དེ་གང་
ཞིག །རང་ཉིད་རང་གི་ལེའུ་ཕྱི་མ་རྣམས་ལས་གཞན་པའི་བཤད་རྒྱུད་གཞན་
གྱི་བཤད་བྱ་ལྟ་བུ་མིན་པར་རྒྱུད་གཞན་འཆད་བྱེད་འགྲེལ་པ་ལྟར་གནས་པ་དེ།
བཤད་རྒྱུད་ཀྱི་མཚན་ཉིད། དེ་ལྟར་ཡང་བརྟག་གཉིས་རྣམ་བཤད་ལས། དེ་བས་
ན་རྩ་བའི་རྒྱུད་ནི། རང་ཉིད་རྒྱུད་གཞན་འཆད་པའི་འགྲེལ་པ་ལྟ་བུར་གནས་པ་
མ་ཡིན་པར། རང་ཉིད་འགྲེལ་པ་ལྟ་བུའི་རྒྱུད་གཞན་གྱིས་བཤད་པར་བྱ་བའི་
གཞིར་གནས་པའི་རྒྱུད་ཡིན་ལ། ཞེས་དང་། བཤད་པའི་རྒྱུད་ནི་རྩ་རྒྱུད་དེ་དང་
དེར་མི་གསལ་བ་གསལ་བར་བྱེད་པ་དང་། ཞེས་པ་ནས། ཚིག་དོན་ཞིབ་པར་
འཆད་པ་སོགས་ཀྱི་སྒོ་ནས་རྩ་རྒྱུད་དེའི་འགྲེལ་པ་ལྟ་བུར་གནས་པ་རྣམས་སོ། །
ཞེས་གསུངས་སོ། །ཆ་མཐུན་གྱི་རྒྱུད་ཀྱང་། བཤད་རྒྱུད་དུ་འཇོག་པའི་རྒྱུ་མཚན་
དེ་དག་མ་ཚང་ཡང༌། ཕ་རྒྱུད་མ་རྒྱུད་སོགས་སུ་ཕྱེ་བའི་སྒོ་ནས་རྩ་རྒྱུད་དེ་རྒྱུད་
གང་ཡིན་པ་དེའི་སྡེར་གཏོགས་(༤༡བ)ཤིང་བརྗོད་བྱ་ཕྱོགས་མཐུན་དུ་གྱུར་
པའི་རྒྱུད་རྣམས་ལ་གསུངས། རྒྱུད་ཕྱི་མའི་དོན་ནི། རྡོ་རྗེ་འཆང་གི་བཀའ་གང་
ཞིག །རང་ཉིད་རྩ་རྒྱུད་གང་གི་རྒྱུད་ཕྱི་མར་བཞག་པ་དེ་ལས་ཕྱིས་སུ་གསུངས་
ཤིང་། དེ་འདྲའི་རྩ་རྒྱུད་ཀྱི་ལེའུ་ཐམས་ཅད་ཀྱི་ཐུན་མོང་གི་དོན་དང་དཀའ་
གནད་རྣམས་གསལ་བར་བྱེད་པ་སྟེ། མཚན་ཉིད་ཀྱང་དེ་ཉིད་དོ། །དེ་ལྟར་
ཡང་རིམ་ལྔ་གསལ་སྒྲོན་ལས། འདུས་པའི་རྩ་བའི་རྒྱུད་ལས་ཕྱིས་གསུངས་ཤིང་།

རྩ་རྒྱུད་ལེའུ་བཅུ་བདུན་པོ་ཐམས་ཅད་ཀྱི་ཐུན་མོང་གི་དོན་དང་ལེའུ་སོ་སོར་
དོན་དཀའ་ཞིང་སྦས་པ་རྣམས་གསལ་བར་བྱེད་པས་འདུས་པ་ཕྱི་མ་ཞེས་༴
བས། ཞེས་གསུངས་པའི་ཕྱིར། ཁ་ཅིག །འདུས་པ་ཕྱི་མ་རང་ཉིད་ལས། གསང་བ་
འདུས་པ་ཞེས་བྱའི་རྒྱུད། །རྒྱུད་ཀྱི་ཕྱི་མའི་ཕྱི་མར་འགྱུར། །ཞེས་པའི་ཕྱི་མའི་དོན་
རྣམ་པ་ཀུན་ཏུ་བླ་མའམ་གོང་མ་དང་མཆོག་གི་དོན་དུ་འཆད་མི་རིགས་ཏེ།
གསལ་སྒྲོན་ལས། ཕྱི་མའི་སྐད་དོད་བླ་མའམ་གོང་མ་སྟེ་མཆོག་གི་དོན་དང་། ཕྱི་
མ་གཉིས་ལ་བསྒྱུར་དུ་རུང་བ་ལས། ཁ་ཅིག་གིས་མཆོག་ཏུ་བསྒྱུར་ཡང་། ལོ་ཆེན་
གྱིས་ཕྱི་མའི་ཕྱི་མར་བསྒྱུར་བ་ལེགས་ཏེ་འགྲེལ་པས་ཀྱང་ཕྱི་མའི་དོན་དུ་བཤད་
དོ་ཞེས་གསུངས་པའི་ཕྱིར་ཟེར་ན་སྐྱོན་མེད་དེ། འདུས་པ་ཕྱི་མ་དེ་རྩ་རྒྱུད་ལེའུ་
བཅུ་བདུན་པའི་རྒྱུད་ཕྱི་མར་བྱེད་པའི་ཤེས་བྱེད་དུ་ལུང་དེ་བྱེད་པའི་ཚེ་དེ་
ལྟར་ཡིན་ཀྱང་། འདུས་པའི་ཚེ་བརྗོད་དུ་འདྲེན་ཚེ་བླ་མའམ་མཆོག་གི་དོན་དུ་
བཤད་ཀྱང་རུང་བའི་ཕྱིར་ཏེ། དབང་དོན་དེ་ཉིད་ཡང་གསལ་ལས། རྒྱུད་ཕྱི་མ་
ལས། ཨེ་མའོ་ཤིན་ཏུ་རྙེད་དཀའ་བ། །བྱང་ཆུབ་སྒྲུབ་པའི་ཐབས་འདི་ཡིན། །རྒྱུད་
ཀྱི་ཕྱི་མའི་ཕྱི་མར་གྱུར། །གསང་བ་འདུས་པ་ཞེས་བྱའི་རྒྱུད། །ཅེས་ཕྱི་མ་དང་བླ་
མ་སྐད་དོད་གཅིག་པས་རྒྱུད་ཐམས་ཅད་ཀྱི་བླ་མའི་(༤༢ན)བླ་མར་གསུངས་པ་
དང་ཞེས་གསུངས་པའི་ཕྱིར། །
འདུས་པའི་བཤད་རྒྱུད་རྣམས་ཀྱིས་འདུས་པ་
རྩ་རྒྱུད་ཀྱི་དོན་འཆད་ཚུལ།
༈ འདུས་པའི་བཤད་རྒྱུད་རྣམས་ཀྱིས་འདུས་པ་རྩ་རྒྱུད་ཀྱི་དོན་འཆད་ཚུལ་ནི།
རྒྱུད་ཕྱི་མས་ནི་རྩ་རྒྱུད་ལེའུ་བཅུ་གཉིས་པར་གསུངས་པའི་བསྙེན་སྒྲུབ་ཡན་
ལག་བཞི་གཙོ་བོར་འཆད་དེ། དཔལ་གསང་བ་འདུས་པ་ཞེས་པའི་དཔལ་

གྱི་དོན་གང་བཤད་པར་བྱ་བའི་དོན་ཐམས་ཅད་ཁྲིགས་ཆགས་སུ་སྟོན་པའི་
འབྲེལ་ཕུན་སུམ་ཚོགས་པ་དང་ལྡན་པ་དེའི་དོན་དུ་བསྟན་ནས་ལེའུ་བཅུ་དྲུག་
གིས་བསྙེན་སྒྲུབ་ཡན་ལག་བཞི་བསྟན་པར་བཤད་ཅེས་གསུངས་སོ། །ལུང་
སྟོན་གྱིས་ནི། རྡོར་བཟླས་རྩ་རྒྱུད་དུ་སྦས་པ་རྣམས་གསལ་བར་རྩལ་དུ་བཏོན་
ཏེ་འཆད་དོ། །རྡོ་རྗེ་ཕྲེང་བས། རྩ་རྒྱུད་ཀྱི་གླེང་གཞིའི་ཡི་གེ་བཞི་བཅུའི་སྦས་
དོན་གཙོ་བོར་སྟོན་ཅིང་། འདིར་ལེའུའི་གཅོད་མཚམས་འཆད་སྐབས་
སྒྲོན་ལས། སྐད་ཅིག་མ་བཞི་ལུགས་འབྱུང་དང་ལུགས་ལྡོག་ཏུ་བཤད་པའི་
ཚན་གཅིག་དང་། ཞེས་པའི་སྐད་ཅིག་མ་ནི། ཡས་བབས་དང་མས་བརྟན་གྱི་
དགའ་བ་བཞི་ལ་རིམ་བཞིན། རྣམ་སྨིན་གྱི་སྐད་ཅིག་མ་དང་། རྣམ་འཇོམས་
ཀྱི་སྐད་ཅིག་མ། མཚན་ཉིད་ཀྱི་སྐད་ཅིག་མ། མཚན་ཉིད་དང་བྲལ་བའི་སྐད་
ཅིག་མ་ཞེས་བཏགས་པའོ། །ལྷ་མོ་བཞིས་ཞུས་ཀྱིས། སྲོག་རྩོལ་གྱི་གནད་གཙོ་
བོར་འཆད་ལ། ཡེ་ཤེས་རྡོ་རྗེ་ཀུན་བཏུས་ལས། འདུས་པ་གཙོ་བོར་བྱས་པའི་བླ་
མེད་ཀྱི་རྒྱུད་འཆད་ཐབས་ཀྱི་མན་ངག་རྒྱན་བདུན་གཙོ་བོར་སྟོན་ནོ། །འདུས་
པའི་ཆེ་བརྗོད་སྐབས། ཁ་ཅིག །སངས་རྒྱས་ཀྱི་བསྟན་པ་ཡོད་མེད་འདུས་པའི་
འཆད་ཉན་ཡོད་མེད་ཀྱི་རྗེས་སུ་འགྲོ་ལྡོག་བྱེད་པ་ཞལ་ལུང་གི་དོན་ཡིན་པར་
འདོད་པ་མི་རིགས་ཏེ། གསང་སྔགས་ཀྱི་བསྟན་པ་མ་བྱུང་བ་ནའང་སངས་
རྒྱས་ཀྱི་བསྟན་པ་ཡོད་པ་མི་འགལ་བའི་ཕྱིར་(༤༢བ)དང་། གསལ་སྒྲོན་ལས་
ཀྱང་། སངས་རྒྱས་ཀྱི་བསྟན་པའི་སྙིང་པོ་གནས་མི་གནས་ཀྱང་འདི་ཡོད་མེད་
ཀྱི་རྗེས་སུ་བྱེད་པར་དེར་གསུངས་ཏེ། ཞེས་བསྟན་པའི་སྙིང་པོ་ཞེས་པའི་ཁྱད་
པར་སྦྱར་བ་ལ་དགོས་པ་ཡོད་པའི་ཕྱིར་རོ། །ཡེ་ཤེས་རྡོ་རྗེ་ཀུན་བཏུས་ལས། ཀ་
ལ་སོགས་པ་རེ་རེའི་མཐའ་ཅན་གྱི་རྒྱུད་ལའང་རྒྱུད་སྡེ་སྟོང་ཕྲག་རེ་བཤད་པའི་
སྟོང་ཕྲག་ནི་ཤོ་ལོ་ཀ་མིན་པར་དེའི་རྣམ་བཤད་ལས་གསུངས་ཏེ། ཀ་ལ་སོགས་
པའི་མཐའ་ཅན་ཞེས་པས་ཀྱང་མཚན་མི་འདྲ་བའི་དབྱེ་བ་ཡིན་པར་ཤེས་སོ། །

སྒྲོན་གསལ་ལས། ཡ་ར་ལ་ཞེས་པས་མཐར་གནས་ཀྱི་ཡི་གེ་བཞིའི་མཐའ་ཅན་
དང་། ཧའི་བར་ཞེས་པས་དྲོ་བའི་སྡེ་དང་། ཀ་བ་མཐའ་གྷ་ཞེས་པས་ཀ་སྡེ། ཎ་
ཞེས་པས་ཊ་སྡེ། ཛའི་མཐའ་ཞེས་པས་ཙ་སྡེ། ད་དྷའི་མཐའ་དང་ཞེས་པས་ཏ་
མ་མཐར་བཅས་ཞེས་པས་པ་སྡེ་སྟེ་འདུས་པ་གསལ་བྱེད་ཀྱི་ཡི་གེའི་མཐའ་
ཅན་དང༌། དེའི་མཚོན་ནས་དབྱངས་ཀྱི་མཐའ་ཅན་གྱི་རྒྱུད་སྡེ་ཐམས་ཅད་ཀྱི་རྩ་
བར་གསུངས་པའོ། །ཇི་སྲིད་ཡ་ར་ལ་ཧའི་ཞེས་པ་ནི། དེ་དེའི་རྩ་བ་ཡི་གེ་གསུམ་
ཞེས་པའི་ནུས་པས། གང་གང་ཡ་ར་ལ་ཧའི་བར། །ཞེས་པ་ལ་མཆན་འགྲེལ་ལས་
གསུངས་སོ། །འདུས་པའི་དགོངས་འགྲེལ་གྱི་རིམ་པ་འཆད་སྐབས།
གསང་བ་གྲུབ་པ་ལས། བྱང་ཆུབ་སེམས་དཔའ་བཅུ་བདུན་གྱི་གོ་རིམ་གྱིས་
ངེས་པར་རྫོགས་པར་གྱུར་ནས། ཞེས་དང་། སྒྲོན་གསལ་ལས། དེ་ལ་གང་གིས་
དཀྱིལ་འཁོར་གྱི་ལྷའི་འཁོར་ལོ་ཡོངས་སུ་རྫོགས་པར་གྱུར་པ་དེ་ཙམ་ཉིད་ཅིག་
བསྟན་པའི་ཕྱིར། ཞེས་པའི་དོན་ནི། གླེང་གཞིའི་སྐབས་འདིར་དངོས་སུ་སྨོས་
པའི་བྱང་ཆུབ་སེམས་དཔའ་བཅུ་བདུན་གྱིས་རྫོགས་ཞེས་པ་དང་པོའི་དོན་
དང་། གཉིས་པའི་དོན་ཡང་དེར་དངོས་སུ་སྨོས་པའི་དཀྱིལ་འཁོར་གྱི་ལྷ་(༤༣ན)
གྲངས་ཉེར་གཉིས་ཀྱིས་རྫོགས་ཞེས་པ་ལ་གསུངས་སོ། །
༈ འཕགས་སྐོར་གྱི་གཞུང་གི་རྣམ་གཞག་ལ། རིམ་པ་གཉིས་པའི། སྲིད་པའི་
གཟེབ་ལས་རྣམ་གྲོལ་འགྱུར། །ཞེས་པ་ཡན་གྱི་ཚིགས་བཅད་ཕྱེད་དང་ཞེ་བདུན་
ཀླུ་སྒྲུབ་རང་གིས་མཛད་པ་དང༌། དེ་ནས་ཤེས་རབ་ངོ་བོ་ཉིད་འདི་ནི། །ཞེས་
པ་མན་ཚིགས་བཅད་ཞེ་བདུན་དང་རྐང་པ་གཅིག་ནི་ཤཱཀྱ་བཤེས་གཉེན་གྱིས་
མཛད་པ་ཡིན་པར་རིམ་པ་གཉིས་པ་རང་གི་ཟིན་བྲིས་ལས་བཤད་དོ། །ཁ་ཅིག །
རིམ་ལྔའི་འགྲེལ་པ་ནོར་བུའི་ཕྲེང་བ་ཀླུ་བྱང་གིས་མཛད་ཟེར་བ་མི་འཐད་
དེ། དེར་སངས་རྒྱས་ཡེ་ཤེས་ཞབས་ཀྱི་ལུང་དྲངས་པ་གང་ཞིག །ཡེ་ཤེས་ཞབས་
སེང་གེ་བཟང་པོའི་དངོས་སློབ་ཡིན་པའི་ཕྱིར། ཁྱབ་སྟེ། ཀླུའི་བྱང་ཆུབ་ཟླ་བས་

ཀྱང་ཁུངས་སུ་འདྲེན་པའི་གནས་ཡིན། ཟླ་བའི་ཞབས་ལ་སེང་བཟང་གིས་ཀྱང་
ཁུངས་སུ་བྱེད་པའི་ཕྱིར། འདིའི་ལྷག་མ་རྣམས་དང་འདུས་པའི་མན་ངག་བོད་
དུ་བརྒྱུད་ཚུལ་ནི་ཅུང་ཟད་སླ་བར་སྣང་ངོ་། །
རྒྱུད་དོན་ལམ་རིམ་པ་གཉིས་ཀྱི་རྣམ་གཞག་
ལས་ཐུན་མོང་ལམ་བཤད་པ།
༈ གསུམ་པ་རྒྱུད་དོན་ལམ་རིམ་པ་གཉིས་ཀྱི་རྣམ་གཞག་བཤད་པ་ལ་གསུམ།
རིམ་གཉིས་ཀྱི་རྣམ་གཞག་དངོས་དང༌། དེ་ལ་བོགས་འབྱིན་གྱི་སྤྱོད་པ་བཤད་
པ། འབྲས་བུའི་རྣམ་གཞག་གོ །དང་པོ་ལ། སྨིན་བྱེད་དབང་བསྐུར་སོགས་ཀྱི་
རྣམ་གཞག །གྲོལ་བྱེད་རིམ་གཉིས་དངོས་བཤད་པ་གཉིས་ལས། དང་པོ་ནི།
ལམ་རིམ་པ་གཉིས་ཉམས་སུ་ལེན་པ་ལ། ཐུན་མོང་བའི་ལམ་ལ་བློ་ལེགས་པར་
སྦྱངས་ཏེ་དབང་བསྐུར་བ་བླངས་ནས་དམ་ཚིག་སྡོམ་པ་རྣམ་པར་དག་པ་ཤིན་
ཏུ་ཡང་གལ་ཆེ་བར་གསུངས་ན། སྐྱེས་བུ་ཆུང་འབྲིང་དང་ཐུན་མོང་བའི་ལམ་
གྱི་རིམ་པ་ལ་ཅི་ཙམ་དུ་སྦྱངས་དགོས་ཤེ་ན། མཁས་པ་ཁ་ཅིག །དབང་བསྐུར་གྱི་
སྔོན་དུ་ངེས་པར་བྱང་ཆུབ་ཀྱི་སེམས་བཅོས་མིན་མ་སྐྱེས་བར་དུ་(༤༣བ)སྦྱངས་
དགོས་ཏེ། བླ་མ་ལྔ་བཅུ་པ་ལས། བསམ་པ་དག་པའི་སློབ་མ་ནི། །དཀོན་མཆོག་
གསུམ་ལ་སྐྱབས་སོང་ལ། །ཞེས་སོགས་གསུངས་པའི་བསམ་པ་དག་པ་བྱང་ཆུབ་
ཀྱི་སེམས་སྦྱངས་པ་ལ་བཤད་པའི་ཕྱིར་དང༌། སྤྱོད་བསྡུས་ལས། གང་གི་ཚེ་
སངས་རྒྱས་ཀྱི་ཐེག་པའི་བསམ་པ་ལ་ལོབས་པར་གྱུར་པ་དེའི་ཚེ། ཐེག་པ་གསར་
པ་དྲན་པ་གཅིག་པའི་ཏིང་ངེ་འཛིན་ལ་བསླབ་བོ། །ཞེས་དང་། ཁྱད་པར་དུ་
ལག་ན་རྡོ་རྗེ་དབང་བསྐུར་བའི་རྒྱུད་ལས། གང་དག་གིས་བྱང་ཆུབ་ཀྱིས་སེམས་
རྫོགས་པར་མ་གྱུར་པ་དེ་དག་ནི་གཞུག་པར་མི་བྱ་སྟེ། ཞེས་གསུངས་པའི་ཕྱིར་

གསུངས་སོ། །དེ་ལ་འོ་ན་བྱང་ཆུབ་ཀྱི་སེམས་ལ་རྩོལ་བཅས་ཀྱི་མྱོང་བ་ཙམ་ལས་
མེད་པ་ལ་སྔགས་སྡོམ་ཐོབ་པ་མི་སྲིད་པར་ཐལ་ལོ། །འདོད་ན། དེ་ལ་འཇུག་
སྡོམ་ཐོབ་པ་མི་སྲིད་པར་ཐལ་ལོ། །འདོད་མི་ནུས་ཏེ། ལམ་རིམ་ལས། སྤྱིར་སྔར་
བཤད་པའི་མྱོང་བ་མ་སྐྱེས་ཀྱང་ཐེག་པ་ཆེན་པོའི་བསླབ་པར་བྱ་བ་རྣམས་ཤེས་
ཤིང་ཐེག་ཆེན་ལ་མོས་པ་བརྟན་ན་སྔོན་ལ་སེམས་བསྐྱེད་པ་དང་འཇུག་པའི་
སྡོམ་པ་ཆོ་གས་བཟུང་ནས་དེ་ནས་བྱང་ཆུབ་ཀྱི་སེམས་སྦྱོང་བའང་ཡོད་དེ།
ཞེས་གསུངས་པའི་ཕྱིར་དང་། དེ་ཡང་སྤྱོད་འཇུག་གི་དགོངས་པར་གསུངས་
པས་སོ། །གཞན་ཡང༌། ངེས་འབྱུང་གི་བསམ་པ་བཅོས་མ་མ་ཡིན་པ་མ་སྐྱེས་
པར་སོར་སྡོམ་ཐོབ་པ་མི་སྲིད་པར་ཐལ། གོང་གི་དམ་བཅའ་དེའི་ཕྱིར། འདོད་
མི་ནུས་ཏེ། ངེས་འབྱུང་བཅོས་མ་ཙམ་ལ་བརྟེན་ནས་དེ་སྐྱེ་བ་ཡོད་པའི་ཕྱིར།
གཞན་ཡང་། སེམས་བསྐྱེད་བཅོས་མིན་མ་སྐྱེས་པར་སྤྱོད་རྒྱུད་ཀྱི་དབང་ཐོབ་པ་
མི་སྲིད་པར་ཐལ། ལག་ན་རྡོ་རྗེ་དབང་བསྐུར་བའི་རྒྱུད་དེའི་དོན་འཆད་ཚུལ་
དེ་འཐད་པ་གང་ཞིག །རྒྱུད་དེ་སྤྱོད་རྒྱུད་ཡིན་པའི་ཕྱིར། འདོད་ན། དེ་སྲིད་པར་
ཐལ། དེ་བཅོས་མིན་མ་(༤༤ན)སྐྱེས་ཀྱང་སྤྱོད་རྒྱུད་ཀྱི་དབང་ནོད་པ་ལ་ངེས་
པར་དགོས་པའི་བྱང་སྡོམ་བླངས་ནས་བསྲུངས་ནུས་ཤིང་སྔགས་ལ་མོས་པ་
བརྟན་པོ་དང་ལྡན་པའང་ཡིན་པ་སྲིད་པའི་ཕྱིར། ཁྱབ་སྟེ། རྩ་ལྟུང་རྣམ་བཤད་
ལས། མདོར་ན་སྡོམ་པ་གང་ཡང་མི་སྲུང་ན་དཀྱིལ་འཁོར་དུ་འཇུག་པ་ཙམ་
ཞིག་བྱེད་ཀྱི་ཆུ་དབང་ཡན་ཆད་ཡེ་མི་བསྐུར་བ་དང་། བྱང་སེམས་ཀྱི་སྡོམ་པ་
བླངས་ནས་བསྲུངས་ཀྱང་རིགས་ལྔའི་སྡོམ་པ་བླངས་ནས་མི་སྲུང་ན་ཆུ་དབང་
སོགས་བསྐུར་གྱི། ཞེས་བྱང་སྡོམ་བླངས་ནས་སྲུང་ནུས་པ་ལ་ཐུན་མོང་བའི་
དབང་ལྔ་བསྐུར་བར་གསུངས་པའི་ཕྱིར་དང་། རྒྱུད་སྡེ་སྤྱི་རྣམ་ལས་ཀྱང་། བྱ་
སྤྱོད་གཉིས་ལ་ཡང་སློབ་དཔོན་སངས་རྒྱས་གསང་བས་རྣམ་སྣང་མངོན་བྱང་
གི་འགྲེལ་པར། སྡོམ་པ་འཛིན་མི་ནུས་པ་ལ་དཀྱིལ་འཁོར་དུ་འཇུག་པ་ཙམ་

དང་། ནུས་པ་ལ་ཐུན་མོང་གི་སྡོམ་པ་གོང་དུ་བཤད་པ་ཙམ་འཛིན་དུ་བཅུག་
ནས་མིང་དབང་ཡན་ཆད་བསྐུར་བར་བཤད་དོ།།ཞེས་གསུངས་པའི་ཕྱིར།
གཞན་ཡང་། སེམས་བསྐྱེད་བཅོས་མིན་མ་སྐྱེས་ཀྱང་བླ་མེད་ཀྱི་རིག་པའི་དབང་
ལྔ་བསྐུར་རུང་བ་ཞིག་མི་སྲིད་པར་ཐལ། དམ་བཅས་དེའི་ཕྱིར། འདོད་མི་ནུས་
ཏེ། དེ་མ་སྐྱེས་ཀྱང་བྱང་སྡོམ་སྲུང་ནུས་ཤིང་སྔགས་ལ་དད་པ་བརྟན་པོ་དང་
ཡང་ལྡན་པ་སྲིད་པ་གང་ཞིག །བྱང་སྡོམ་སྲུང་ནུས་ཤིང་དད་པ་བརྟན་པོ་དང་
ལྡན་པ་དེ་ལ་དབང་དེ་རྣམས་བསྐུར་རུང་བའི་ཕྱིར། དང་པོ་སླ། གཉིས་པ་གྲུབ་
སྟེ། སྔགས་རིམ་ལས། དབང་བསྐུར་བ་ལ་ནི་ཐུན་མོང་བ་བྱང་སེམས་ཀྱི་སྡོམ་པ་
སྲུང་གི་སྔགས་ཀྱི་སྡོམ་པ་སྲུང་མི་ནུས་པ་ལ་སློབ་མའི་དབང་ཙམ་དང་། སྡོམ་
པ་གཉིས་ཀ་སྲུང་བ་ལ་སློབ་དཔོན་གྱི་དབང་ཡང་བསྐུར་བར་གསུངས་པས་
སྲུང་སྡོམ་ལ་བརྟགས་ནས་དབང་བསྐུར་བ་ནི་སློབ་མ་བརྟག་པའི་གལ་ཆེ་ཤོས་
སུ་སྣང་ངོ་། །ཞེས་གསུངས་པའི་ཕྱིར། ཡིག་ཆུང་ཉེར་གཅིག་གི་ཐོག་མ་དཀར་
(༤༤བ)ཆག་ཐོའི་ཡིག་ཆུང་ལས་ཀྱང་། བླ་མས་ལམ་འདིའི་སྒོ་ནས་སློབ་མ་ཇི་
ལྟར་བཀྲི་བ་དང༌། སློབ་མས་ཚུལ་ཇི་ལྟར་འཇུག་པར་བྱ་སྙམ་ན། སློབ་མ་ནི་
ཐེག་པ་ཐུན་མོང་གི་ལམ་གྱི་རིམ་པས་རྒྱུད་སྦྱངས་པས་ཚེ་འདི་ལ་མ་ཆགས་
ཤིང་། བྱང་ཆུབ་དོན་གཉེར་གྱི་བསམ་པ་ལ་མྱོང་བ་སྣ་ཟིན་སྐྱེས་པ། ཞེས་མྱོང་བ་
སྣ་ཟིན་གསུངས་པ་མ་གཏོགས་བཅོས་མིན་དགོས་པར་མ་གསུངས་པའི་ཕྱིར།
དེས་ན་སེམས་བསྐྱེད་བཅོས་མིན་མ་སྐྱེས་ཀྱང་སྔགས་སྡོམ་དང་དབང་ཐོབ་པ་
ཡོད་པར་ཁས་བླངས་ཏེ།ཀློང་རྡོལ་རིན་པོ་ཆེའི་གསང་སྔགས་མིང་གི་རྣམ་
གྲངས་ལས་ཀྱང་། རྒྱུད་ཀྱི་ཆེད་དུ་བྱ་བའི་གདུལ་བྱའི་གཙོ། །སོ་སོའི་སྐྱེ་བོར་ངེས་
ཤིང་ས་མཚམས་ནི། །ཐེག་ཆེན་རིགས་སད་ལམ་མ་ཞུགས་པ་ནས། །མ་དག་སྒྱུ་
ལུས་མ་ཐོབ་ཚུན་ཆད་བཞག །ཅེས་གསུངས་ཏེ། དེ་ལྟར་བཞེད་པའི་མཁས་པ་
གཞན་ཡང་མང་ངོ་། །འོན་ཀྱང་ལམ་མ་ཞུགས་ན་དབང་ཐོབ་པ་ཡོད་པར་

བཞེད་པ་ལའང་དེ་གསང་སྔགས་ཀྱི་ཆེད་དུ་བྱ་བའི་གདུལ་བྱར་མི་བཞེད་པ་
ཡོད་དོ། །དེ་ལྟར་ན་བླ་མ་ལྔ་བཅུ་པ་ལ་སོགས་པའི་ལུང་སྔར་དྲངས་པ་དེ་
རྣམས་ཀྱི་དོན་གང་ཞེ་ན། ལྔ་བཅུ་པའི་དོན་ནི། །གསལ་སྒྲོན་ལས། བྱང་ཆུབ་ཀྱི་
སེམས་སྦྱངས་པ་ལ་གསུངས་ཤིང་དེ་ལ་སེམས་དེ་བཅོས་མིན་སྐྱེས་པ་མི་དགོས་
པར་སྔར་ཡིག་ཆུང་ལས་གསུངས་པ་ལྟར་ཡིན་པས། བྱང་ཆུབ་ཀྱི་སེམས་སྦྱངས་
ནས་མྱོང་བ་སྣ་ཟིན་སྐྱེས་པ་དགོས་ཀྱང་བཅོས་མིན་མ་སྐྱེས་པར་དབང་བསྐུར་
དུ་མི་རུང་བར་བསྟན་པ་མིན་ནོ། །ཕྱག་རྡོར་དབང་བསྐུར་བའི་རྒྱུད་ཀྱི་དོན་
ཀྱང་དེ་དང་འདྲ་སྟེ་བྱང་ཆུབ་ཀྱི་སེམས་རྫོགས་པར་མ་གྱུར་པ་ཞེས་པ་ནི་
སེམས་དེ་སྐྱེས་པར་མ་གྱུར་པ་ཞེས་པ་ཡིན་ཡང་འདིའི་སྐྱེས་པར་མ་གྱུར་པ་
མྱོང་བ་སྣ་ཟིན་མ་སྐྱེས་པ་ཡིན་ལ། མྱོང་བ་ཅུང་ཟད་སྐྱེས་པ་ལ་བློ་དེ་སྐྱེས་པའི་
ཐ་སྙད་(༤༥ན)བཏགས་པའི་སྐབས་གཞན་ཡང་འགའ་རེ་སྣང་ངོ་། །དཀྱིལ་
འཁོར་དུ་གཞུག་པར་མི་བྱ་སོགས་གསུངས་པའང་སེམས་དེ་ལ་མྱོང་བ་ཅུང་
ཟད་མ་སྐྱེས་པར་དབང་བསྐུར་བའི་དོན་དུ་དཀྱིལ་འཁོར་དུ་གཞུག་པ་དང་།
བཅུག་ནས་ལྷ་ངོ་བསྟན་པ་སོགས་མི་བྱ་བའི་དོན་ཏེ། སྤྱིར་བསྲུང་སྡོམ་གང་
ཡང་མི་ནུས་པའང་དཀྱིལ་འཁོར་དུ་གཞུག་པ་ཙམ་རུང་བ་རྩ་ལྟུང་རྣམ་བཤད་
དང༌། སྔགས་རིམ་སོགས་ལས་རྒྱ་ཆེར་གསུངས་པའི་ཕྱིར་རོ། །སྤྱོད་བསྡུས་ཀྱི་
དོན་ནི་སྤྱིར་རྩ་བཤད་ཀྱི་རྒྱུད་ལས་གདུལ་བྱ་རིན་པོ་ཆེ་ལྟ་བུའི་གང་ཟག་གི་
ལམ་བགྲོད་ཚུལ་གཙོ་བོར་བསྟན་པས་འཕགས་པ་ཡབ་སྲས་ཀྱིས་ཀྱང་དེ་ལྟར་
གསུངས་ཤིང་། གདུལ་བྱ་དེའི་ལམ་ལ་སློབ་ཚུལ་ནི་ལམ་སྔ་མ་སྔ་མ་ལ་ལོབས་
པ་ན་ཕྱི་མ་ཕྱི་མ་ལ་འཇུག་པ་ཡིན་པས་དེའི་དབང་དུ་བྱས་ནས་དེ་ལྟར་བཤད་
ཀྱང་གདུལ་བྱ་ཕལ་པ་ལ་ཡང་གོ་རིམ་དེ་ངེས་ཅན་དུ་དགོས་པར་བསྟན་པ་
མིན་ནོ། །སྤྱོད་བསྡུས་ལས། ཐེག་པ་གསར་པ་ཞེས་གསུངས་པ་ནི་སྔར་སངས་
རྒྱས་མར་མེ་མཛད་བྱོན་ནས་ཤཱཀྱའི་རྒྱལ་པོའི་བར་གསང་སྔགས་མ་གསུངས་

པར་བཤད་པས་བདག་ཅག་གིས་སྟོན་པས། ཞིང་འདིར་གསར་དུ་གསུངས་པ་
ལྟ་བུ་ཡིན་པས་དེ་ལྟར་བཏགས་སམ་སྙམ་སྟེ་དེ་ལྟར་ན་དྲན་པ་གཅིག་པ་ཙམ་
དང་སྦྱར་རྒྱུ་མིན་ཏེ་གསང་སྔགས་སྤྱིའི་མིང་ངོ་། །བྱས་པ་ལ་ཁོ་ན་རེ། དེ་ལྟར་མི་
འཐད་པར་ཐལ། སེམས་དེ་བཅོས་མིན་མ་སྐྱེས་ཀྱང་དབང་ཐོབ་པ་ཡོད་ན་
དབང་དེ་རྡོ་རྗེ་ཐེག་པའི་ལམ་གྱི་ཐོག་མ་མ་ཡིན་པར་ཐལ། དེ་ལ་ལམ་ཡིན་
ས་མ་ཁྱབ་པའི་ཕྱིར། འདོད་མི་ནུས་ཏེ། རྒྱུད་སྡེ་སྤྱི་རྣམ་ལས། སྨིན་བྱེད་དབང་
གི་ལམ་ཞེས་པ་ནི། རྡོ་རྗེ་ཐེག་པའི་ཐུན་མོང་མིན་པའི་ལམ་གྱི་ཐོག་མར་ངེས་
པར་དབང་བསྐུར་འགྲོ་དགོས་པས་ལམ་གྱི་ཐོག་མ་ཡིན་ནོ། །ཞེས་གསུངས་པའི་
ཕྱིར་ཟེར་ན་མ་ཁྱབ་སྟེ། དེ་སེམས་(༤༥བ)བསྐྱེད་རྒྱུད་ལྡན་གཞིར་བཞག་བྱས་པ་
ཡིན་པའི་ཕྱིར། ཁོ་ན་རེ། སེམས་བསྐྱེད་བཅོས་མ་ཙམ་ལ་བརྟེན་ནས་ཐོབ་པའི་
དབང་དེ་དབང་མཚན་ཉིད་པ་ཡིན་པར་ཐལ། དེ་ལ་བརྟེན་ནས་དབང་མཚན་
ཉིད་པ་ཐོབ་པ་ཡོད་པའི་ཕྱིར། རྟགས་ཁས། འདོད་ན། དེ་འདྲའི་དབང་ལ་བརྟེན་
ནས་བསྒོམས་པའི་བསྐྱེད་རིམ་དེ་དེ་མཚན་ཉིད་པ་ཡིན་པར་ཐལ། འདོད་པའི་
ཕྱིར་ཟེར་ན་མ་ཁྱབ། · འོ་ན་སེམས་བསྐྱེད་བཅོས་མ་ལ་བརྟེན་ནས་ཐོབ་པའི་
འཇུག་སྡོམ་དེ་འཇུག་སྡོམ་མཚན་ཉིད་པ་མ་ཡིན་པར་ཐལ། དེ་འདྲའི་འཇུག་
སྡོམ་ཅན་གྱིས་སྦྱིན་པ་བཏང་བ་རྒྱལ་སྲས་ཀྱི་སྤྱོད་པ་མཚན་ཉིད་པ་མ་ཡིན་
པའི་ཕྱིར། ཁྱབ་པ་ཁས། སེམས་བསྐྱེད་བཅོས་མ་ལ་བརྟེན་ནས་ཐོབ་པའི་དབང་
དེ་འདྲ་བ་དེ་དབང་མཚན་ཉིད་པ་ཡིན་པར་ཐལ། དེ་རྡོ་རྗེ་ཐེག་པའི་ལམ་གྱི་
རིམ་པ་ཉན་བསམ་སྒོམ་གསུམ་བྱེད་པ་ལ་དབང་བར་བྱེད་པའི་དབང་ཡིན་
པའི་ཕྱིར། མ་གྲུབ་ན། ལམ་མ་ཞུགས་ཀྱི་གང་ཟག་ཡིན་ན་རྡོ་རྗེ་ཐེག་པའི་ལམ་
ལ་འཆད་ཉན་དང་བསམ་སྒོམ་གང་ཡང་མི་རུང་བས་ཁྱབ་པར་ཐལ། དེ་ལ་
སྔགས་ཀྱི་དབང་ཐོབ་པ་མེད་པའི་ཕྱིར་ཏེ། གོང་དུ་མ་གྲུབ་པ་དེའི་ཕྱིར། སེམས་
བསྐྱེད་བཅོས་མ་ལ་བརྟེན་ནས་ཐོབ་པའི་དབང་དེ་དབང་མཚན་ཉིད་པ་མིན་

ཡང་། གསང་སྔགས་ཉན་བསམ་སྒོམ་གསུམ་ལ་དབང་བར་བྱེད་ཟེར་ན། དེ་
འདྲའི་དབང་ཆོས་ཅན། གསང་སྔགས་ཀྱི་དབང་མཚན་ཉིད་པ་ཡིན་པར་ཐལ།
དེ་སྔགས་ཀྱི་དབང་ཡིན་པའི་ཕྱིར་ཏེ། དེ་ལ་སྔགས་ཀྱི་དབང་གི་དོན་དང་ཐ་
སྙད་གཉིས་ཀ་ཚང་བའི་ཕྱིར། གཞན་ཡང་། དེས་སྔགས་ལམ་ཉན་བསམ་སོགས་
ལ་དབང་བར་མི་བྱེད་པར་ཐལ། དབང་མ་ཐོབ་པ་ལ་སྔགས་ཉན་བསམ་སོགས་
བྱེད་རུང་བ་མི་སྲིད་པའི་ཕྱིར། ཁ་ཅིག །སྔགས་སྡོམ་ཐོབ་པ་ལ་སེམས་བསྐྱེད་
བཅོས་མིན་ཡོད་(༤༦ན)དགོས་པར་ཐལ། སྔགས་སྡོམ་རྒྱུད་ལྡན་ཡིན་ན་སེམས་
བསྐྱེད་རྒྱུད་ལྡན་དང་ཐེག་ཆེན་པ་ཡིན་དགོས་པའི་ཕྱིར་ཏེ། དེ་ཡིན་ན་བྱང་
ཆུབ་སེམས་འདོར་གྱི་རྩ་ལྟུང་མི་ལྡན་པར་དགོས་པའི་ཕྱིར་ཟེར་ན་མ་ཁྱབ་བོ།
ཡང་ཁོ་ན་རེ། དེ་དགོས་པར་ཐལ། སྔགས་རིམ་ལས། ལམ་ཐུན་མོང་བ་སྦྱོང་ཚུལ་
སྟོན་པའི་སྐབས། དེའི་འོག་ཏུ་རང་ཉིད་ཞི་བདེའི་སེམས་བཟློག་པའི་ཆེད་དུ་
བྱམས་པ་དང་སྙིང་རྗེ་དང་དེའི་རྩ་བ་ཅན་གྱི་བྱང་ཆུབ་ཀྱི་སེམས་ལ་རིང་དུ་
སྦྱངས་ནས་བཅོས་མ་མ་ཡིན་པའི་བྱང་ཆུབ་ཀྱི་སེམས་སྦྱང་བར་བྱའོ། །ཞེས་
གསུངས་པའི་ཕྱིར་ཟེར་ན། བྱང་ཆུབ་ཀྱི་སེམས་བཅོས་མ་མ་ཡིན་པ་སྦྱང་བར་བྱ་
དགོས་ན་དབང་གི་སྔོན་དུ་ངེས་པར་དེ་དགོས་པས་ཁྱབ་པར་ཐལ་ལོ། །དེ་ལྟར་
ལམ་ཐུན་མོང་བས་རྒྱུད་སྦྱངས་པ་དེས་དབང་ནོད་པ་ལ་སློབ་དཔོན་མཚན་
ཉིད་ཇི་ལྟ་བུ་དང་ལྡན་པ་དགོས་ཤེ་ན། བླ་མ་ལྔ་བཅུ་པ་ལས། བརྟན་ཞིང་དུལ་
ལ་བློ་གྲོས་ལྡན། །ཞེས་སོགས་ལྟར་གྱི་མཚན་ཉིད་དང་ལྡན་པ་དགོས་ལ། འདིར་
མདོ་རྒྱུད་ཀྱི་ལམ་རིམ་ལྔ་རིང་ལུགས་སྙིང་པོར། གདམས་པ་སྟོན་པའི་སྣོད་
སོགས་ཀྱི་ཁྱད་པར་སྟོན་པ་ལ་གཞུང་དྲངས་པ་རྣམས་ནི། རིམ་ལྔའི་རིམ་པ་
གཉིས་པའི་ལུང་ཡིན་ཞིང་། འདིའི་རྐང་པ་བཅུ་གཉིས་པ་ལ་ལོ་ཆེན་རིན་
བཟང་གི་འགྱུར་གསར་གྱི་རྩ་བའི་དཔེ་དང་། འགྲེལ་པ་ནོར་བུའི་ཕྲེང་བའི་
དཔེར། བརྟན་པར་ནམ་ཡང་དེ་ནི་དྲུང་དུ་གཞག་མི་བྱ། །ཞེས་འདུག་ལ་འགྲེལ་

པ་འདིར་བརྟན་པར་ཞེས་པ་ཉེ་བར་ཞེས་པ་བཀྲལ་ཨེ་འདུག་སྙམ་ཞིང་། ཁ་
ཆེའི་མཁས་པ་ལཀྵའི་འགྲེལ་པར། བརྟན་པས་ནམ་ཡང་དེ་ནི་དྲུང་དུ་གཞག་མི་
བྱ། །ཞེས་འདུག་ཅིང༌། ནག་པོ་དམ་ཚིག་རྡོ་རྗེའི་འགྲེལ་པར་རྩ་ཚིག་མ་དྲངས་
ཀྱང་། བསྟན་པས་ཞེས་བྱ་བ་ནི་བླ་མའོ། །ཞེས་གསུངས་འདུག་པས། བརྟན་པས་
ཞེས་བྱས་ན་བརྟན་པ་སྟེ་བླ་མས་དེ་ནི་ནམ་(༤༦བ)ཡང་དྲུང་དུ་གཞག་པར་མི་
བྱ་ཞེས་པའོ། །འོན་ཀྱང་འགྲེལ་པ་ཕྱི་མར་བསྟན་པས་ཞེས་ས་བསྟན་བྱས་པ་ནི་
མ་དག་པ་འདྲའོ། །ལཀྵའི་འགྲེལ་པ་དང་ནོར་བུའི་ཕྲེང་བ་གཉིས་ཀར་ཚིགས་
བཅད་གསུམ་པོ་དེས་ཙན་དན་ལྟ་བུའི་གདུལ་བྱ་བསྟན་པར་གསུངས་སོ། །དེས་
ནས་བླ་མ་ལ་བརྙེས་སོགས་བཞི་ནི་རིམ་པ་གཉིས་པའི་ཚིག་མིན་ནོ། །དེ་ནས་
ཡོན་ཏན་མཆོག་ལྡན་སོགས་ཀྱིས་རིན་པོ་ཆེ་ལྟ་བུའི་གང་ཟག་བསྟན་པར་
འགྲེལ་པ་དེ་གཉིས་སུ་བཤད་ཅིང་། གང་ཞིག་བླ་མ་ལ་གུས་སོགས་བཞིའང་
རིམ་པ་གཉིས་པའི་ཚིག་མིན་ཏེ། འདི་དང་གོང་གི་བླ་མ་ལ་བརྙས་སོགས་ཀྱི་
ཚིགས་བཅད་ནི་རིམ་པ་དང་པོ་རྡོར་བཟླས་ཀྱི་རིམ་པ་ལས་གསུངས་པའོ། །
རྒྱུད་མང་རབ་ཏུ་ཐོས་ཤིང་སོགས་ཚིགས་བཅད་གཉིས་ཀྱིས་རིམ་བཞིན་ཨུཏྤལ་
ལྟ་བུ་དང་པད་དཀར་ལྟ་བུ་བསྟན་པར་ནོར་བུའི་ཕྲེང་བར་གསུངས། ལཊྚཱའི་
འགྲེལ་པར་ཚིགས་བཅད་ཕྱི་མ་མ་བྱུང་ཞིང་དང་པོས་གདུལ་བྱ་དེ་གཉིས་ཀ་
བསྟན་པར་གསུངས་ལ། རྐང་པ་བཞི་པ་ལ་རྩ་བར་བསྟན་པ་མཆུ་ཞེས་ཡོད་
ཅིང་འགྲེལ་པ་རྣམས་སུ་བསྟན་བཅོས་མཆུ་ཞེས་པ་དང་། བསྟན་བཅོས་རྩོད་
ཅེས་པ་དང་བསྟན་བཅོས་གྲགས་ཞེས་འདྲ་མིན་མང་ཡང་ནག་པོ་དམ་ཚིག་རྡོ་
རྗེའི་འགྲེལ་པར་བསྟན་བཅོས་མཆུ་ཞེས་པ་ནི་བསྟན་བཅོས་ཙམ་ཐོས་པ་ལ་
ངལ་བ་བྱས་པའོ། །ཞེས་དང་། བརྩོན་འགྲུས་བཟང་པོའི་འགྲེལ་པར་བསྟན་
བཅོས་སྨྲ་ཞིང་བསྟན་བཅོས་སྒྲ་སྒྲོགས་པ་ཙམ་ནི་བསྟན་བཅོས་ཀྱི་མཆུའོ། །ཞེས་
གསུངས་པས་འདིར་ཡི་གེ་མ་དག་པ་མིན་ནོ། །འགྲེལ་པ་ཕྱི་མ་ལྟར་ན་ཆོས་

རམ་ྔའ་མཐ་ཚིག་ཙམ་དུ་འགྱུར་ཞེས་པ་ཡིན་ནམ་སྙམ་ཞིང་། རྒྱུད་མང་ཐོས་ཤིང་
སོགས་བཞིས་ཀྱང་རིན་ཆེན་ལྟ་བུའི་གང་ཟག་བསྟན་པར་འགྲེལ་པ་གོང་མ་
གཉིས་ཀས་གསུངས་སོ། །གནས་དྲུག་ཤེས་པ་ནི་མཐའ་དྲུག་གི་རྒྱ་བཀྲོལ་ཚུལ་
ཤེས་པའོ། །དེའི་མཐའ་མ་ལ་རྩ་(༤༧)བ་དང་ནོར་བུའི་ཕྲེང་བར། རྒྱུད་རྒྱལ་མན་
ངག་དེ་ལ་བསྟན་པར་འོས་པ་ཡིན་ཞེས་འབྱུང་ཞིང་ལཊྚཱའི་འགྲེལ་པར། རྒྱུད་
རྒྱལ་མན་ངག་དེ་ཡིས་བསྟན་པར་འོས་པ་ཡིན། ཞེས་བྱ་བ་གསུངས་ཏེ། རིན་
ཆེན་ལྟ་བུའི་གང་ཟག་སྟེ། །དེ་ཡིས་རྒྱུད་ཀྱི་རྒྱལ་པོའི་མན་ངག་གཞན་ལ་བསྟན་
པར་ནུས་པ་ཡིན་ནོ། །ཞེས་གསུངས་ཏེ། འདི་སྟོན་པར་འོས་པའི་སློབ་དཔོན་
དང་སྦྱར་ཚེ་འགྱུར་དེ་བདེའམ་སྙམ་ཞིང་། འགྲེལ་པ་ནོར་བུའི་ཕྲེང་བར་ཡང་
དཔོན་སློབ་གཉིས་ཀ་ལ་སྦྱར་ནས་བཤད་དོ། །མདོ་རྒྱུད་ས་ལམ་དུ། སློབ་མ་དང་
སློབ་དཔོན་ལ་སྦྱོར་ཚུལ་གསུངས་པ་ནི་རྗེ་རང་གི་ཟིན་བྲིས་ཀྱི་གསུང་ཚུལ་ལོ། །
རྗེས་ཟིན་བྲིས་རྣམས་སུ་ལཀྵའི་འགྲེལ་པ་ལ་གཙོ་བོར་མཛད་སྣང་།
གསལ་སྒྲོན་དུ།རྡོར་ཕྲེང་དྲངས་པར།རྟོག་པ་ངན་པ་རྣམ་པར་སྤངས། །གསུངས་
པ་ནི། ཚེ་འདི་འབའ་ཞིག་དོན་དུ་གཉེར་བའི་རྟོག་པ་ངན་པ་སྤངས་ཞེས་པའི་
དོན་དུ་དབང་དོན་དེ་ཉིད་ཡང་གསལ་དུ་བཤད་དོ། །
དཀྱིལ་འཁོར་གྱི་རྣམ་གཞག་བཤད་པ།
༈ དེ་ནས་དབང་བསྐུར་བ་ལ་སྔོན་དུ་དཀྱིལ་འཁོར་དུ་འཇུག་པ་འགྲོ་
དགོས་པས་དཀྱིལ་འཁོར་གྱི་རྣམ་གཞག་ལ་སྤྱིར་བུམ་དབང་གང་ལས་འཐོབ་
པའི་དཀྱིལ་འཁོར་ལ་རྡུལ་ཚོན། རས་བྲིས། བསམ་གཏན་གྱི་དཀྱིལ་འཁོར། ལུས་
ཀྱི་དཀྱིལ་འཁོར། བློས་བསླང་སོགས་ཡོད་ཀྱང་བསམ་གཏན་གྱི་དཀྱིལ་འཁོར་ནི་
སློབ་དཔོན་ཏིང་ངེ་འཛིན་བརྟན་པོ་དང་ལྡན་པ་དང་སློབ་མ་ཁྱད་པར་ཅན་གྱི་

དབང་དུ་བྱས་པ་མ་གཏོགས་གཞན་སུ་རུང་རུང་ལ་དེ་ལ་བརྟེན་ནས་མི་
བསྐུར་བར་གསུངས་ཤིང་། ལུས་དཀྱིལ་དུ་དབང་བསྐུར་བ་དྲིལ་བུ་པའི་ལུགས་
ཀྱི་བདེ་མཆོག་དྲུག་ཅུ་མ་ལྟ་བུ་མ་གཏོགས་གསང་འདུས་དང་། ལཱུ་ཨཱི་པའི་བདེ་
མཆོག་སོགས་ལ་ལུས་དཀྱིལ་ཡོད་ཀྱང་དེར་དབང་བསྐུར་བ་མི་རུང་ལ། བློས་
བསླང་དུ་དབང་བསྐུར་བའང༌། ཤམྦྷ་ལར་དུས་འཁོར་གྱི་དབང་བློས་བསླང་དུ་
བསྐུར་བ་ཡོད་པ་(༤༧བ)མ་གཏོགས་ད་ལྟ་གཞན་གསང་བདེ་སོགས་ལ་དེ་ལྟར་
བསྐུར་མི་རུང་ངོ་། །ཁོ་ན་རེ། དེ་རུང་བར་ཐལ། དབང་དོན་དེ་ཉིད་ཡང་གསལ་
ལས། དཀྱིལ་འཁོར་བཞི་ཙམ་དུ་མ་ཟད་བློས་བསླང་གི་དཀྱིལ་འཁོར་དུའང་
དབང་བསྐུར་བ་རུང་བར་མངོན་ཏེ། འཇམ་དབྱངས་དགའ་བློས་གསང་
འདུས་པའི་བསྐྱེད་རིམ་ལས། གང་དུ་ཞུགས་པའི་དཀྱིལ་འཁོར་ལ་དུ་ཡོད་སྙམ་
ན་རྣམ་པ་བཞི་སྟེ། ཕྱི་རྡུལ་ཚོན་དང་རས་བྲིས། ནང་ལུས་ཀྱི་དཀྱིལ་འཁོར་དང་།
བསམ་གཏན་གྱི་དཀྱིལ་འཁོར་གཉིས་དང་བཞིའོ། །དེར་མ་ཟད་དུས་འཁོར་
སོགས་དང་བསྟུན་ན་བློས་བསླང་དུའང་དབང་བསྐུར་དུ་རུང་བར་མངོན་ནོ། །
ཞེས་གསུངས་པ་བཞིན་ཡིན་ལ། ཞེས་གསུངས་པའི་ཕྱིར་ཟེར་ན་གསུངས་དེ་ལ་
བརྟགས་ན་དོགས་པ་དེ་ལྟར་སྐྱེ་བ་བདེན་ཡང་། གསང་སྔགས་མིང་གི་རྣམ་
གྲངས་ལས། འཇམ་དབྱངས་དགའ་བློས་བློས་བསླང་དཀྱིལ་འཁོར་དུ། །བདག་
ཉིད་འཇུག་དང་གཞན་ལ་དབང་བསྐུར་བར། །གསུངས་ཀྱང་རྟོགས་པ་མཐོན་
པོའི་ཧང་རྒྱ་དེ། །ལས་དང་སེམས་ཅན་ཀུན་ལ་སྦྱོར་མི་རུང༌། །ཞེས་གསུངས་པ་
ལྟར། དགེ་ལྡན་བཀའ་བརྒྱུད་ཀྱི་རྣམ་ཐར་གཙང་མ་སྐྱོང་བར་མཛད་པའི་
མཁས་པ་རྣམས་ཀྱིས་བློས་བསླང་དུ་དབང་བསྐུར་བར་མི་མཛད་དོ། །ལུས་
དཀྱིལ་དུ་དབང་བསྐུར་བ་ལའང་སྔོན་དུ་ཕྱི་དཀྱིལ་དུ་དབང་ཐོབ་པ་དགོས་
པར་གསུངས། ཁ་ཅིག །ལུས་དཀྱིལ་དང་བསམ་གཏན་གྱི་དཀྱིལ་འཁོར་གཉིས་
ཀྱང་ཕྱི་དཀྱིལ་ཡིན་ཏེ། གསང་སྔགས་མིང་གྲངས་ལས། རྡུལ་ཚོན་རས་བྲིས་

བསམ་གཏན་ལུས་དཀྱིལ་བཞི། །ཕྱི་ཡི་དཀྱིལ་འཁོར་བཞི་དང་ནང་དཀྱིལ་
གསུམ། །ཀུན་རྫོབ་དཀྱིལ་འཁོར་བྷ་གའི་དཀྱིལ་འཁོར་དང་། །དོན་དམ་བྱང་
ཆུབ་སེམས་ཀྱི་དཀྱིལ་འཁོར་གསུམ། །ཞེས་གསུངས་པའི་ཕྱིར། ཟེར་ན། འདིར་དེ་
ལྟར་མི་འདོད་དེ། འཇམ་དབྱངས་དགའ་བློས་གསང་འདུས་བསྐྱེད་རིམ་གྱི་ལུང་
སྔར་(༤༨ན)དྲངས་པ་ལྟར་ལུས་དཀྱིལ་དང་བསམ་དཀྱིལ་གཉིས་ནང་གི་དཀྱིལ་
འཁོར་དུ་འཇོག་དགོས་པའི་ཕྱིར་ཏེ། ལུས་དཀྱིལ་ལ་དབང་ཆོག་ཏུའང་ནང་
དཀྱིལ་དུ་གསུངས་པའི་ཕྱིར་དང༌། ཀུན་རིག་ཊཱིཀ་ཆེན་ལས། རྗེས་འཇུག་གི་
དབང་གིས་ཀྱང་ཡིད་ཀྱིས་བསྒོམས་པའི་དཀྱིལ་འཁོར་ནི་ནང་དང་། ས་དང་
རས་ལ་སོགས་པ་ལ་བྲིས་པ་ནི་ཕྱིའི་དཀྱིལ་འཁོར་ཏེ། ཞེས་བསམ་དཀྱིལ་ནང་
དཀྱིལ་དུ་གསུངས་པའི་ཕྱིར་དང་། ལུས་དཀྱིལ་ནང་རྒྱུད་ཀྱིས་བསྡུས་ཤིང་
བསམ་དཀྱིལ་ནང་རྒྱུད་ཀྱིས་བསྡུས་པའི་སེམས་ཀྱི་སྣང་ཆ་ཙམ་ཡིན་པས་ནང་
དཀྱིལ་དུ་བཞག་དགོས་པའི་ཕྱིར་རོ། །རས་བྲིས་སོགས་ཀྱི་དཀྱིལ་འཁོར་སྒྲུབ་
ཚུལ་ལོ། །བདག་མདུན་ཐ་མི་དད་ཅིང་འཇུག་པའང་ཐ་མི་དད་པ་དང་། བདག་
མདུན་ཐ་མི་དད་ཅིང་འཇུག་པ་ཐ་དད་པ། དེ་གཉིས་ཀ་ཐ་དད་པ་གསུམ་དུ་
གསུངས་པའི་དང་པོ་ནི་དམར་ནག་འཇིགས་གསུམ་ལྟ་བུ་སྟེ། མདུན་བསྐྱེད་ལ་
རང་གི་ང་རྒྱལ་དང་བཅས་ཏེ་བདག་མདུན་མཉམ་དུ་བསྒྲུབ་པའོ། །གཉིས་པ་
བདག་བསྐྱེད་སྔོན་དུ་བཏང་ནས་མདུན་བསྐྱེད་ཀྱི་གཙོ་བོ་རང་གིས་བྱས་ཏེ་
རྗེས་སུ་སྒྲུབ་པ་ལ་ཟེར་ཏེ། དཔེར་ན་འདུས་པ་ལྟ་བུའོ། །གསུམ་པ་ནི་མདུན་
བསྐྱེད་ལ་རང་གི་ང་རྒྱལ་མི་བྱེད་པར་ལོགས་སུ་སྒྲུབ་པ་སྟེ། སྔར་སྨད་རྒྱུད་པས་
བདེ་མཆོག་ལ་ཕྱག་ལེན་དེ་ལྟར་མཛད་པའི་སྲོལ་ཡོད་པར་གསུངས་པ་འདུག་
ལ། རྗེ་རང་གིས་ཇི་ལྟར་གསུངས་པའི་དཀྱིལ་ཆོག་ལས་གཞན་དུ་བྱེད་དོན་མི་
འདུག་མོད་འཇིགས་བྱེད་ལ་འཇུག་པ་ཐ་མི་དད་དང་། འདུས་པ་སོགས་ལའང་
ཐ་དད་ཁོ་ན་མི་དགོས་པ་སྔགས་རིམ་ལས་ཐོན་ནམ་སྙམ་ཞིང་། མཁས་གྲུབ་

ཐམས་ཅད་མཁྱེན་པས་རྒྱུད་སྡེ་སྤྱི་རྣམ་ལས། འདུས་པ་སོགས་ལ་འཇུག་པ་ཐ་
མི་དད་བྱས་ན་ལམ་ཁྱེར་རྣམ་པ་གསུམ་མ་ཚང་བས་མི་རུང་བར་གསུངས་པ་
ནི་ད་ལྟའི་མདུན་བསྐྱེད་ཀྱི་ཆོ་ག་འདི་ཙམ་གྱིས་མི་རུང་བའི་(༤༨བ)དོན་ཡིན་
ནམ་སྙམ་ཡང་མཁོ་གལ་ཆུང་བས་བཞག་གོ །ལུས་དཀྱིལ་སྒྲུབ་ཚུལ་ནི་བདག་
བསྐྱེད་ཀྱི་རྣལ་འབྱོར་བསྒོམ་པ་ལས་མེད་ལ། ཁ་ཅིག །བསམ་གཏན་གྱི་དཀྱིལ་
འཁོར་ལའང་། དེ་དང་འདྲ་སྟེ། སྔགས་རིམ་ལས། བསམ་གཏན་གྱི་དཀྱིལ་འཁོར་
སྒྲུབ་པ་ནི་མངོན་རྟོགས་སྒོམ་པའི་སྐབས་བཞིན་བྱས་པས་ཆོག་གོ །ཞེས་གསུངས་
པའི་ཕྱིར་ཟེར་ན་མ་ཁྱབ་སྟེ། ཆོ་གའི་ཚིག་རིས་དེ་བཞིན་བྱས་པས་ཆོག་པའི་དོན་
ཙམ་ཡིན་པའི་ཕྱིར། དེས་ན་མདོ་སྨད་བཀྲ་ཤིས་འཁྱིལ་གྱི་མཁས་གྲུབ་ཆེན་པོ་ཨ་
ཁུ་ཤེས་རབ་རྒྱ་མཚོས་གསུངས་པ་ལྟར་མདུན་དུ་བསྒྲུབ་གཞིའི་དཀྱིལ་འཁོར་
མོས་ནས་དེའི་གཙོ་བོའི་མཚན་མ་དང་རང་ཉིད་ངོ་བོ་དབྱེར་མེད་དུ་དམིགས་
ཏེ་སྒྲུབ་པར་བྱེད་དགོས་པའི་ཕྱིར་ཏེ། རྒྱུད་སྡེ་སྤྱི་རྣམ་ལས། གསུམ་པ་ལུས་
དཀྱིལ་སྒྲུབ་ཚུལ་ལ། བོད་ཀྱི་བླ་མ་ཁ་ཅིག་ནི་བསམ་གཏན་གྱི་དཀྱིལ་འཁོར་
སྒྲུབ་པ་ལྟར་དུ་བསྒྲུབ་གཞིའི་དཀྱིལ་འཁོར་མདུན་གྱི་ནམ་མཁར་བསྐྱེད་དེ།
དེའི་གཙོ་བོ་དང་རང་གི་བླ་མ་གཉིས་ངོ་བོ་ཐ་མི་དད་དུ་མོས་པའི་ལུས་ལ་
ལུས་དཀྱིལ་གྱི་ལྷ་རྣམས་བཀོད་ནས་སྒྲུབ་པར་བྱེད་དོ། །དེ་ནི་མི་འཐད་དེ། དེ་
འདྲ་བ་དེ་ནི་བསམ་གཏན་གྱི་དཀྱིལ་འཁོར་སྒྲུབ་ཚུལ་དུ་སོང་གི །ཞེས་གསུངས་
པའི་ཕྱིར། དེ་ལྟར་དཀྱིལ་འཁོར་བསྒྲུབས་ཏེ་ཕྱི་ནང་གསང་བ་དེ་ཁོ་ན་ཉིད་ཀྱི་
མཆོད་པས་མཆོད་ནས་བདག་ཉིད་དཀྱིལ་འཁོར་དུ་ཞུགས་ཏེ་དབང་བླངས་
ནས་གཞན་ལ་དབང་བསྐུར་བར་བྱ་བ་ཡིན་ལ། མཆོད་པའི་སྐབས་ཉེར་སྤྱོད་
སོགས་ཀྱི་ཕྱག་རྒྱ་ལའང་བྱ་རྒྱུད་དང་རྣལ་འབྱོར་རྒྱུད་བླ་མེད་གསུམ་ལ་མི་འདྲ་
བའི་ཁྱད་པར་ཡོད་པ་རྣམས་ཤེས་དགོས་པས། འདིར་བླ་མེད་སྐབས་ཞལ་ཟས་
ཀྱི་ཕྱག་རྒྱ་ལ་འགའ་ཞིག་བྱ་སྤྱོད་ལྟར་ཐལ་མོ་གཉིས་བཀན་ཏེ་མཛུབ་མོ་གཉིས་

སྒྲེང་བར་བྱེད་པ་ནི་མ་དག་པ་སྟེ། རྗེས་བདེ་མཆོག་མཆོད་ཕྲེང་སྐབས་རྡོ་རྗེ་ཁུ་
ཚུར་(༤༩ན)གཉིས་ཁ་གྱེན་དུ་བསྟན་ནས་ཐལ་མོ་བརྐྱང་བ་ཞལ་ཟས་ཀྱི་ཕྱག་
རྒྱར་གསུངས་པ་བླ་མེད་ཐམས་ཅད་ལ་འདྲ་བར་དབང་དོན་དེ་ཉིད་ཡང་
གསལ་ལས་གསུངས་སོ། །དེ་བཞིན་དུ་སྟ་གོན་གྱི་ལྷ་ནམ་མཁར་འདེགས་པ་
སོགས་ཀྱི་ལྷ་བཏེགས་ཀྱི་ཕྱག་རྒྱ་ལ་མཐེའུ་ཆུང་གཉིས་བསྣོལ་བ་ཡང་མ་དག་
པར་སྔགས་རིམ་ལས་གསུངས་ཏེ། རྡོ་རྗེ་ཁུ་ཚུར་གྱི་མཛུབ་མོ་གཉིས་གཤིབས་ཏེ་
བརྐྱང་པ་འོག་ཏུ་བསྟན་ནས་གྱེན་དུ་ཕྱོགས་པར་བྱེད་པ་ལ་གསུངས་སོ། །མདུན་
བསྐྱེད་ལ་ནང་མཆོད་འབུལ་སྐབས་ཐོད་པའི་དཔྲལ་བ་མགྲོན་ལ་བསྟན་ནས་
འབུལ་བའི་ཕྱག་ལེན་འདུག་པ་ནི་དབང་དོན་སོགས་ལས་ཀྱང་འབྱུང་ཞིང་།
འདུས་པའི་སྒྲུབ་ཐབས་ལས་ལག་པ་གཡོན་པའི་མཐེ་བོང་ཁྱུ་ལས་ས་གཞི་མིང་
མེད་སུཾ་ལས་རི་རབ་ཅེས་གསུངས་པ་ལ་བསྐྱེད་རིམ་དངོས་གྲུབ་རྒྱ་མཚོའི་དཔེ་
རྣམས་སུ་དེ་ལས་བཟློག་སྟེ་གསུངས་ནས་དེ་གདན་བཞི་ལས་གསུངས་པར་
གསུངས་ཤིང་། བདེ་མཆོག་རྩ་རྒྱུད་ལས་སྦོམ་པོ་མཐའ་ལྟག་རྩེ་སྦྱར་བས། ཞེས་
པའི་དོན་ཀྱང་སྦས་དོན་ཀུན་གསལ་ལས། དེ་ཡང་རྒྱ་མཚོ་བསྲུབས་པའི་བདུད་
རྩི་བཞིན་དུ་སྦོམ་པོ་སྟེ་མཐེ་བོང་ནི་རི་རབ་དང་། མཐའ་ནི་མཐེའུ་ཆུང་ཡིན་ལ་
དེའི་ལྟག་མ་སྲིན་ལག་ལ་གནས་པའི་རྒྱ་མཚོར་བྱས་ཏེ་དཀྲུགས་ལ། ཞེས་
གསུངས་པ་རྣམས་ལ་བསྟེན་ནས་མཁས་པ་དུ་མས་སྒྲུབ་ཐབས་ཀྱི་ཚིག་མ་དག་
གམ་ཞེས་དོགས་གནས་སུ་མཛད་ཀྱང་། དངོས་གྲུབ་རྒྱ་མཚོའི་ཡི་གེ་མ་དག་པ་
ཡིན་ནམ་སྙམ་སྟེ། གདན་བཞི་ལས་ནི། མཐེ་བོང་སོར་མོ་ས་ཉིད་དེ། །སྲིན་ལག་
དག་ནི་རི་རབ་བོ། །བསྲུབས་པའི་སྟོབས་ཀྱིས་བདུད་རྩི་ཡི། །ཆུ་ནི་རྣམ་གསུམ་
ཤེས་པར་བྱ། །ཞེས་སྒྲུབ་ཐབས་ཀྱི་ཚིག་རིས་བཞིན་གསུངས་ཤིང་། དེའི་ཐད་ཀྱི་
བྷ་ཝ་བྷ་དྲའི་འགྲེལ་པ་དང༌། མྲྀ་ཏིའི་གསང་གདན་གྱི་འགྲེལ་པ་གཉིས་ཀར་ཚིག་
དེ་སོར་བཞག་བྱས་འདུག་པའི་ཕྱིར་(༤༩བ)དང་། འདི་ནང་མཆོད་བྱིན་རླབས་

སྐབས་ཡིན་ཡང་མཇུག་དེ་མ་ཐག་འབུལ་ཚུལ་གསུངས་པ་ལ་སོར་མོ་གཉིས་ཀྱི་
བསྐྱེད་ཆོག་བརྗེ་དགོས་པའི་ཚིག་ཟུར་ཙམ་ཡང་མ་བྱུང་བའི་ཕྱིར་རོ། །གསང་
སྔགས་རྒྱུད་གྲྭ་སྟོད་སྨད་གཉིས་ཀྱིས་ཀྱང་ཚིག་རིས་སྒྲུབ་ཐབས་ལྟར་གསུངས་
པར་ཡོད་ཚོད་འདུག་གོ །སྤྱིར་དབང་ལ་སྨིན་བྱེད་རྒྱུའི་དབང་། གྲོལ་བྱེད་ལམ་
གྱི་དབང་། གྲོལ་བ་འབྲས་བུའི་དབང་གསུམ་དུ་ཡོད་པར་བླ་མ་ལྔ་བཅུ་པའི་ཊཱི་
ཀ་ལས་གསུངས་པའི་གཉིས་པ་ལ་བསྐྱེད་རྫོགས་གཉིས་ཀ་དང་། གསུམ་པ་ལ་
མི་སློབ་པའི་ཟུང་འཇུག་འཇོག་པར་དབང་དོན་ཡང་གསལ་ལས་གསུངས་སོ། །
དང་པོ་ལ་བུམ་གསང་ཤེར་དབང་ཚིག་དབང་བཞི་ཡོད་ཅིང་། བུམ་དབང་ལ་
དགུ་དང་བཅུ་གཅིག་གི་དབྱེ་བ་གཉིས་སུ་གསུངས་པའི་དང་པོ་ནི། སྤྱོད་བསྡུས་
ལས། ཕྲེང་བ་ཆུ་དང་རྫོགས་སངས་རྒྱས། །རྡོ་རྗེ་དྲིལ་བུ་མེ་ལོང་དང༌། །མིང་དང་
སློབ་དཔོན་རྗེས་གནང་སྟེ། །དབང་བསྐུར་རིམ་པ་འདི་ཡིན་ནོ། །ཞེས་པ་ལྟར་
དང་། གཉིས་པ་ནི་དྲིལ་བུ་པའི་དབང་ཆོག་ལས་འབྱུང་བ་ལྟར་ཐུན་མོང་བ་
རིག་པའི་དབང་ལྔ། སྔགས་དབང་ངམ་བཟླས་ལུང་སྦྱིན་པ། རྡོ་རྗེའི་བརྟུལ་
ཞུགས་སྦྱིན་པ། སྤྱོད་པའི་བརྟུལ་ཞུགས་བླངས་པ། ལུང་བསྟན་ཅིང་དབུགས་
དབྱུང་བ། ཐུན་མོང་མ་ཡིན་པ་རྡོ་རྗེ་སློབ་དཔོན་གྱི་དབང་། རྗེས་གནང་དང་
བཅུ་གཅིག་སྟེ། འདི་ལ་མཁས་པ་གཞན་གྱི་བཞེད་པ་འདི་དང་མི་འདྲ་ཙམ་
ཡོད་ཀྱང་རྗེ་རང་གི་བཞེད་པ་ནི་དེ་ལྟར་རོ། །ཁ་ཅིག །འདུས་པའི་སྐོར་ལས་
བུམ་དབང་དགུ་མ་གཏོགས་བཅུ་གཅིག་གི་ཐ་སྙད་མི་བྱེད་དེ། གསང་སྔགས་
མིང་གྲངས་ལས། གསང་འདུས་བུམ་དབང་དགུ་ནི་འདི་ལྟར་ཡིན། །ཞེས་དང་།
བདེ་མཆོག་བུམ་དབང་བཅུ་གཅིག་བཤད་པ་ནི། །ཞེས་གསུངས་པའི་ཕྱིར་ཞེ་ན།
དེ་ནི་གཙོ་ཆེ་(༥་ན)ཆུང་ཙམ་ལ་དགོངས་འདྲ་སྟེ། རྒྱུད་རྡོར་ཕྲེང་ལས། དབང་
བསྐུར་རེ་རེས་རེའོ། །ཞེས་བུམ་དབང་བཅུ་གཅིག་ས་བཅུ་གཅིག་དང་སྦྱར་ནས་
གསུངས་པའི་ཕྱིར་རོ། །བྱས་པ་ལ་ཁོ་ན་རེ། དེ་ལ་མ་ཁྱབ་སྟེ། རྒྱུད་དེ་བདེ་གསང་

ཐུན་མོང་གི་བཤད་རྒྱུད་ཡིན་པས་དེ་ལྟར་གསུངས་པ་བདེ་མཆོག་དང་སྦྱར་རྒྱུ་
ཡིན་པའི་ཕྱིར་ཟེར་ན། དེ་འདུས་པ་ལའང་སྦྱོར་རྒྱུ་ཡིན་པར་ཐལ། རྒྱུད་སྡེ་སྤྱི་
རྣམ་ལས། འདུས་པའི་ལུགས་ལྟར་བྱས་ན། བུམ་དབང་བཅུ་གཅིག་དང༌། དབང་
གོང་མ་རྣམས་དང་བཅས་པའི་བཅུ་བཞིར་འགྱུར་ཏེ། བཤད་རྒྱུད་རྡོ་རྗེ་ཕྲེང་བ་
ལས། དབང་བསྐུར་རེ་རེས་རེའོ། །ཞེས་གསུངས་པའི་ཕྱིར། དེ་ལ་ཁོ་ན་རེ། འོ་ན་
འདུས་པ་ལ་སྤྱོད་པའི་བརྟུལ་ཞུགས་སྦྱིན་པ་ཡོད་པར་ཐལ། དེ་ལ་བུམ་དབང་
བཅུ་གཅིག་གི་རྣམ་གཞག་འཐད་པའི་ཕྱིར། རྟགས་ཁས། འདོད་ན། དེ་ལ་ཁ་ཊཱཾ་
ཅང་ཏེ་ཐོད་པ་སོགས་སྦྱིན་པའི་དབང་ཡོད་པར་ཐལ། འདོད་པའི་ཕྱིར་ཟེར་ན་
མ་ཁྱབ་སྟེ། རལ་གྲི་དང་གླེགས་བམ་ལ་སོགས་པ་བྱིན་ནས་ཆོས་བཤད་སྤྱིའི་
རྗེས་གནང་བྱས་པ་འདི་སྤྱོད་པའི་བརྟུལ་ཞུགས་སུ་བྱེད་པའི་ཕྱིར་ཏེ། དབང་
དོན་ཡང་གསལ་ལས། ཆོས་བཤད་པའི་སྤྱོད་པ་ནི། སེམས་ཅན་གྱི་དོན་བསྒྲུབ་
པ་ལ་ངེས་པར་བསྟེན་དགོས་པས་བརྟུལ་ཞུགས་ཡིན་ཞིང་། དེ་འཛིན་པའི་ཕྱིར་
དུ་རལ་གྲི་དང་གླེགས་བམ་ལ་སོགས་པ་བྱིན་ཏེ་ཆོས་བཤད་སྤྱིའི་རྗེས་གནང་
བྱས་པ་འདི་ལ་སྤྱོད་པའི་བརྟུལ་ཞུགས་སྦྱིན་པ་ཞེས་བྱ་སྟེ། ཞེས་གསུངས་པའི་
ཕྱིར། ཁ་ཅིག །སྔགས་སྡོམ་མ་བཟུང་བ་ལ་བླ་མེད་ཀྱི་དབང་བསྐུར་མི་རུང་བས་
ཁྱབ་ཟེར་ན། དེ་ལ་བླ་མེད་ཀྱི་རིག་པའི་དབང་ལྔ་བསྐུར་རུང་བ་ཞིག་མེད་པར་
ཐལ། འདོད་པའི་ཕྱིར། འདོད་ན་དཀྱིལ་ཆོག་བཞི་བརྒྱ་ལྔ་བཅུ་པའི་འགྲེལ་པར་
ཤཱནྟི་ལས། ཡང་གང་ཞིག་ལ་རིག་པའི་དབང་བསྐུར་བ་འབའ་ཞིག་ཙམ་སྦྱིན་ཞེ་
ན། སློབ་དཔོན་དུ་(༥༠་བ)དབང་བསྐུར་བ་དོན་དུ་མི་གཉེར་བའམ་དེ་དོན་དུ་
གཉེར་བ་སྤྱིའི་སྡོམ་པ་ཉི་ཚེ་ཙམ་ལེན་པར་བྱེད་ཀྱི་སློབ་དཔོན་སྡོམ་པ་ནི་མ་
ཡིན་པ་དག་ལའོ། །ཞེས་དང་། རྩ་ལྟུང་རྣམ་བཤད་ལས། དེས་ན་སྔགས་ཀྱི་སྡོམ་
པ་མི་འཛིན་པ་ལ་རྡོ་རྗེ་སློབ་དཔོན་གྱི་དབང་མི་བསྐུར་བར་ངེས་ཀྱང་སློབ་
མའི་དབང་བསྐུར་མི་བསྐུར་གཉིས་ཡོད་དོ། །ཞེས་གསུངས་པ་མི་འཐད་པར་

ཐལ་ལོ། །དེ་ལྟར་རིག་པའི་དབང་ལྔ་ཙམ་བསྐུར་བའི་དགོས་པ་གང་ཡོད་ཅེ་ན།
རིགས་ལྔ་དང་འབྲེལ་བའི་བསྐྱེད་རིམ་ལ་ཉན་བསམ་སྒོམ་གསུམ་བྱེད་པར་
དབང་བའི་དགོས་པ་ཡོད་པའི་ཕྱིར། ཁ་ཅིག །བླ་མེད་ཀྱི་རིག་པའི་དབང་ཡིན་
ན་ཆུ་དབང་སོགས་བུམ་དབང་དང་པོ་ལྔ་གང་རུང་ཡིན་པས་ཁྱབ་ཟེར་ན།
གསང་དབང་སོགས་དབང་གོང་མ་གསུམ་ཆོས་ཅན། དེར་ཐལ། དེའི་ཕྱིར།
རྟགས་གྲུབ་སྟེ། མཆན་འགྲེལ་ལས། གསང་དབང་ཡང་སློབ་དཔོན་དང་རིག་མ་
སྦྱར་བའི་རྫས་མྱང་བས་འཐོབ་པ་དང་། ཤེས་རབ་ཡེ་ཤེས་ཀྱི་དབང་ཡང་རང་
དང་རིག་མ་སྙོམས་པར་ཞུགས་པ་ལས་ཐོབ་པ་དང་། དབང་བཞི་པ་ཡང་དེ་
ཉིད་དཔེར་བྱས་ནས་བསྟན་པ་ལས་འཐོབ་པས་རིག་པའམ་རིག་མའི་དབང་
ཞེས་བྱའོ། །ཞེས་གསུངས་པའི་ཕྱིར། ཁ་ཅིག །སྔགས་སྡོམ་ཐོབ་མཚམས་རྡོ་རྗེ་
སློབ་དཔོན་གྱི་དབང་ཐོབ་པ་ནས་འཇོག་ཟེར་ན། དེ་མི་འཐད་པར་ཐལ། སྡོམ་
པ་ལ་རིས་གཅོད་མེད་པར་སྲུང་འདོད་སོགས་ཡན་ལག་ཚང་བས་ལེན་ན་སྡོམ་
བཟུང་གི་ཚིག་ལན་གསུམ་པ་རྫོགས་པ་ན་སྔགས་སྡོམ་ཐོབ་པ་ཡིན་གྱི་དབང་
ཐོབ་པ་ལ་མི་ལྟོས་པའི་ཕྱིར་ཏེ། སྔགས་རིམ་ལས། སྐྱེ་བའི་དུས་ནི་འབོགས་ཆོག་
ལན་གསུམ་བྱས་པའི་མཐར་སྐྱེའི་ཆུ་དབང་ཕྱིན་ཆད་ཀྱི་དབང་བསྐུར་བ་ཐོབ་
པ་ལ་མི་ལྟོས་ཏེ། ཞེས་གསུངས་པའི་ཕྱིར། ཁོ་ན་རེ། སྔགས་སྡོམ་ཐོབ་པ་རྡོ་རྗེ་
སློབ་དཔོན་གྱི་དབང་ལ་མི་ལྟོས་པར་ཐལ། དམ་བཅའ་(༥༡ན)འཐད་པའི་ཕྱིར་
ཟེར་ན་མ་ཁྱབ་སྟེ། དེ་དེ་ལ་ལྟོས་ཞེས་པ་ནི་དབང་དེ་ལེན་འདོད་ཀྱི་སྔགས་
སྡོམ་འཛིན་པ་དང་། དབང་དེའི་དོན་དུ་དེ་འཛིན་པ་དགོས་པས་དེ་སློབ་
དཔོན་གྱི་དབང་ལ་ལྟོས་པར་གསུངས་ཀྱི། དབང་དེ་ཐོབ་པ་ལ་ལྟོས་པའི་དོན་
མ་ཡིན་པའི་ཕྱིར། ཁ་ཅིག །བླ་མེད་ཀྱི་སྨིན་བྱེད་རྒྱུའི་དབང་ཡིན་ན་བདེ་སྟོང་
དབྱེར་མེད་ཀྱི་ཡེ་ཤེས་དངོས་སམ་དེ་སྐྱེས་པའི་མོས་པ་གང་རུང་ཡིན་པས་ཁྱབ་
ཟེར་ན། འདིར་བསྟན་ཚིག་དབང་ཆོས་ཅན། དེར་ཐལ། དེའི་ཕྱིར། འདོད་མི་ནུས་

ཏེ། དེ་ཟུང་འཇུག་གི་དོན་གོ་བ་ཙམ་ལ་བྱེད་པའི་ཕྱིར། ཁ་ཅིག །དབང་དང་པོ་
གསུམ་པོ་གང་རུང་ཡིན་ན་དེ་ཡིན་པས་ཁྱབ་ཟེར་ན། བུམ་དབང་དེ་ལ་ལམ་
བསྐྱེད་རིམ་བསྒོམ་པ་ལ་དབང་བར་བྱེད་ཅིང་། འབྲས་བུ་སྤྲུལ་སྐུ་འགྲུབ་བྱེད་ཀྱི་
ནུས་པའི་ཆ་གཅིག་མེད་པར་ཐལ། དམ་བཅའ་དེའི་ཕྱིར། འདོད་ན། སྔགས་རིམ་
ལས། ངོ་བོ་ནི་ཆུ་དབང་ལ་མཚོན་ན། ཞེས་པ་ནས། དངོས་སུ་བླ་མས་དབང་
བསྐུར་བའི་བྱ་བ་མཛད་པ་ལ་བརྟེན་ནས་སློབ་མ་དེའི་རྒྱུད་ལ་རྣམ་ཤེས་ཀྱི་ཕུང་
པོ་དང་ཞེ་སྡང་སྦྱོང་བ་དང་། ཆོས་དབྱིངས་ཡེ་ཤེས་མངོན་དུ་བྱེད་པ་དང་། མི་
བསྐྱོད་པའི་སྒོ་ནས་བསྒོམ་བཟླས་དང་དངོས་གྲུབ་སྒྲུབ་པ་ལ་དབང་བའི་ནུས་པ་
ཁྱད་པར་ཅན་ཞིག་བསྒོས་པ་ལ་ཆུ་དབང་ཞེས་བྱ་སྟེ། གཞན་བཞི་དང་མེ་ཏོག་
ཕྲེང་བའི་དབང་ལ་ཡང་དེའི་རིགས་པ་སྦྱར་རོ། །ཞེས་གསུངས་པ་མི་འཐད་པར་
ཐལ་ལོ། །དབང་མཚན་ཉིད་པ་ལའང་རང་གི་བསམ་པའི་སྟོབས་ཆེ་ཆུང་དང་
སློབ་དཔོན་གྱི་ནུས་པ་བཟང་ངན་སོགས་ཀྱིས་དམན་མཆོག་སྣ་ཚོགས་ཤིག་འོང་
བར་སྔགས་རིམ་ལས་གསུངས་སོ། །དབང་གསུམ་པ་ལ་ནི་བདེ་སྟོང་གི་ཡེ་ཤེས་
ཙམ་སྐྱེས་པའམ་སྐྱེས་པར་མོས་པས་མི་ཆོག་གི །དགའ་བ་བཞི་པ་ལྷན་སྐྱེས་ཀྱི་
དགའ་བ་དང་སྟོང་པ་བཞི་པ་ཐམས་ཅད་སྟོང་པ་འོད་(༥༡བ)གསལ་དངོས་སུ་
སྐྱེས་པའམ་སྐྱེས་པར་མོས་པ་དགོས་པའི་ཕྱིར་ཏེ།རྣལ་འབྱོར་བཞི་རིམ་ལས།
མཁའ་ཁམས་རྡོ་རྗེའི་ཀུན་སྦྱོར་དང་། །རེག་བཅས་ཀྱི་ནི་རྨད་བྱུང་ཆེའི། །བདེ་བ་
སྐྱེད་པར་བྱེད་པ་གང་། །དེ་ནི་མཆོག་དགའ་བྱེད་པ་པོ། །དགའ་བྲལ་དག་གི་
དབུས་སུ་ནི། །མཚོན་པར་ལྟོས་ལ་བརྟན་པར་གྱིས། །ཞེས་གསུངས་པའི་ཕྱིར། ཁོ་
ན་རེ། ལུང་དེས་དགའ་བ་གསུམ་པ་ཤེར་དབང་དུ་བསྟན་པ་ཡིན་པས། དབང་
གསུམ་པ་ལ་དགའ་བ་བཞི་པ་དངོས་མ་དེ་སྐྱེས་པའི་མོས་པ་ཅི་རིགས་པ་དགོས་
པའི་ཤེས་བྱེད་དུ་འདྲེན་པ་མི་རིགས་སོ། །ཞེ་ན། དེ་དོན་དུ་དགའ་བ་བཞི་པ་ལྷན་
སྐྱེས་ཀྱི་དགའ་བ་ཡིན་པས་ན་སྐྱོན་མེད་དོ། །

གྲོལ་བྱེད་རིམ་གཉིས་དངོས་བཤད་པ།
གཉིས་པ་གྲོལ་བྱེད་ལམ་རིམ་གཉིས་དངོས་བཤད་པ་ལ་གཉིས། བསྐྱེད་
རིམ་གྱི་རྣམ་གཞག་ཅུང་ཟད་བཤད་པ་དང་། རྫོགས་རིམ་གྱི་རྣམ་གཞག་བཤད་
པའོ། །དང་པོ་ནི་བསྐྱེད་རིམ་གྱི་མཚན་ཉིད་དང༌། དབྱེ་བ་སོགས་ནི་ས་ལམ་གྱི་
རྣམ་གཞག་རིམ་ལྔ་རིང་ལུགས་སྙིང་པོ་ལས་བཤད་པར་བྱའོ། །འདིར་མཐའ་
ཅུང་ཟད་དཔྱད་པ་ལ། ཁ་ཅིག །བླ་མེད་ཀྱི་བསྐྱེད་རིམ་གྱི་གནད་ཡོངས་རྫོགས་
ཚང་བ་ལ་ངེས་པར་ལམ་ཁྱེར་རྣམ་པ་གསུམ་ཚང་དགོས་ཟེར་ན། འོ་ན་དུས་
ཀྱི་འཁོར་ལོའི་བསྐྱེད་རིམ་གྱི་གནད་ཚང་བ་ལ་དེ་དགོས་པར་ཐལ། འདོད་
པའི་ཕྱིར། འདོད་ན། དེ་ལ་བར་དོ་ལོངས་སྐུའི་ལམ་ཁྱེར་ཚང་དགོས་པར་ཐལ།
འདོད་པའི་ཕྱིར། འདོད་ན། དུས་འཁོར་བསྐྱེད་རིམ་ལ་བར་དོ་ལོངས་སྐུའི་ལམ་
ཁྱེར་ཡོད་པར་ཐལ། འདོད་ན། དུས་འཁོར་ལས་བར་དོར་འཚང་རྒྱ་བའི་རྣམ་
གཞག་གསུངས་པར་ཐལ་ལོ། །ཡང་ཁ་ཅིག །བསྐྱེད་རིམ་གྱི་སྤང་བྱའི་གཙོ་བོ་ཐ་
མལ་རང་ག་བའི་སྣང་ཞེན་གྱི་གཉེན་པོ་ལྷའི་ང་རྒྱལ་དང་གསལ་སྣང་འདོན་
ཚུལ་ལ་ཐ་མལ་གྱི་ང་འདི་དམིགས་ཡུལ་དུ་བྱས་ནས་ང་རྡོ་རྗེ་འཆང་ངོ་སྙམ་དུ་
བསྒོམ་པ་མིན་ཏེ། དེ་ལྟར་བསྒོམ་པ་(༥༢ན)ལོག་ཤེས་ཡིན་པའི་ཕྱིར། དེར་ཐལ།
དེ་ལྟར་བསྒོམ་རྒྱུའི་ང་དེ་རྡོ་རྗེ་འཆང་མ་ཡིན་པའི་ཕྱིར། ཟེར་ན། འོ་ན་བསྐྱེད་
རིམ་སྐབས་ང་རྡོ་རྗེ་འཆང་ངོ་སྙམ་དུ་བསྒོམ་བྱའི་ང་ཡིན་ན་རྡོ་རྗེ་འཆང་ཡིན་
དགོས་པར་ཐལ་ལོ། །འདོད་ན། སྤྱོད་བསྡུས་ལས། བསྐྱེད་པའི་རིམ་པ་ནས་
བརྩམས་ཏེ། ལུས་རྣམ་པར་དབེན་པའི་མཐར་ཐུག་པའི་བར་དུ། རྡོ་རྗེ་གསུམ་
ལ་སོགས་པས་ཀྱང་མཚན་ཉིད་ལ་ལྷག་པར་མོས་པ་ཙམ་ལགས་ཏེ། དེ་བས་ན་
ལུས་རྣམ་པར་དབེན་པ་ལ་ལྷའི་གཟུགས་མེད་དེ། ལུས་ནི་རྡུལ་ཕྲ་རབ་བསགས་

པ་ཙམ་ཡིན་པའི་ཕྱིར་རོ། །ཞེས་དང༌། དེའི་དོན་འཆད་པ་ན་གསལ་སྒྲོན་ལས།
བསྐྱེད་རིམ་གྱི་ཐོག་མ་ནས་བཟུང་སྟེ། སེམས་དབེན་རྫོགས་ཀྱི་བར་དུ་དེ་མ་
བྱུང་བའི་རིགས་པའམ་ཚུལ་འདིས་ན་ཞེས་བསྐྱེད་རྫོགས་ཀྱི་ལུས་དབེན་གཉིས་
ནས་སེམས་དབེན་ཀྱི་བར་དུ་ལྷ་སྐུ་བསྒོམ་པ་ན་མོས་པ་ཙམ་མ་གཏོགས་
ཕྱིར་དང་། རྣམ་གཞག་རིམ་པའི་རྣམ་བཤད་ལས་ཀྱང་། རང་ཉིད་སངས་རྒྱས་
མ་ཡིན་ཀྱང་སངས་རྒྱས་ཡིན་པར་བསྒོམ་པ་ལ་མི་རིགས་པ་མེད་དེ། དེ་ལྟར་
བསྒོམས་པས་དེའི་ཕུང་སོགས་སངས་རྒྱས་ཀྱི་རྒྱུར་འགྱུར་བའི་དགོས་པ་ཡོད་
པའི་ཕྱིར་རོ། །ཞེས་གསུངས་པ་མི་འཐད་པ་ཐལ་བ་དང་། གཞན་ཡང་། ཁྱེད་ཀྱི་
ཐལ་འགྱུར་ཕྱི་མ་དེ་ལ་ཁྱབ་པ་ཡོད་ན། ལྷག་མོས་ཀྱི་མཛད་པའི་དུས་སུ་སེམས་
ཅན་ཐམས་ཅད་ལ་དབང་བསྐུར། སྒྲིབ་པ་སྦྱངས་ཏེ། རྡོ་རྗེ་འཆང་དུ་བསྒོམ་མི་
རིགས་པར་ཐལ། དུས་དེར་སེམས་ཅན་ཐམས་ཅད་རྡོ་རྗེ་འཆང་དུ་གྱུར་པ་མེད་
པའི་ཕྱིར་རོ། །ཡང་། མཆོད་པ་འབུལ་བ་སོགས་ཀྱི་ཚེ་ནམ་མཁའི་ཁམས་ཐམས་
ཅད་མེ་ཏོག་སོགས་ཀྱིས་གང་བར་བསྒོམ་པ་སངས་རྒྱས་ཀྱི་རྒྱུར་མི་འགྱུར་བར་
ཐལ། དེ་ལོག་ཤེས་ཡིན་པའི་ཕྱིར། དེར་ཐལ། དེ་དོན་ལ་(༥༢བ)མེད་པའི་ཕྱིར།
ཁྱབ་པ་ཁས། དེ་ལ་ཁོ་ན་རེ། གཅུང་བ་སོའི་དུས་འཁོར་རྫོགས་རིམ་ལས། དེའི་
སློབ་ཚུལ་ནི་ད་ལྟའི་མ་དག་པའི་ཕུང་པོ་སོགས་འདི་ལ་བརྟེན་ནས་བཏགས་
པའི་ང་ཐ་མལ་པ་འདི་དམིགས་ཡུལ་དུ་བྱས་ནས་ང་རྡོ་རྗེ་འཆང་ངོ་སྙམ་དུ་
བསྒོམ་པ་རྣམ་པ་ཐམས་ཅད་དུ་མི་རུང་སྟེ། དེ་ལྟ་བུའི་ལོག་ཤེས་སངས་རྒྱས་
ཀྱི་རྒྱུར་མི་འགྱུར་བའི་ཕྱིར། ཞེས་གསུངས་པ་མི་འཐད་པར་ཐལ། ཁྱོད་ཀྱི་དམ་
བཅའ་འཐད་པའི་ཕྱིར་ཟེར་ན། སྐྱོན་མེད་དེ། དེ་ནི་བོད་འགའ་ཞིག་བདག་ཉིད་
ལྷར་བསྒོམ་པ་ནི་གདོད་མ་ནས་རང་ཉིད་ལྷ་ཡིན་པ་ལ་དེ་ལྟར་མ་ཤེས་པ་ལ་
དེ་ངོ་སྤྲད་ནས་ང་རྡོ་རྗེ་འཆང་ངོ་སྙམ་དུ་བསྒོམ་དགོས་པར་འདོད་པ་འགོག་

པ་སྟེ། དེ་འདྲར་བསྒོམ་ན་ལོག་ཤེས་སུ་འགྱུར་བ་ནི་ངེས་པའི་འཛིན་སྟངས་
ལ་ང་རྡོ་རྗེ་འཆང་དུ་ཞེ་ནས་འཛིན་པར་འགྱུར་བའི་རྒྱུ་མཚན་གྱིས་ཡིན་གྱི་དེ་
ལྟར་མོས་པའི་གཞིའི་ང་སངས་རྒྱས་མ་ཡིན་པ་ཙམ་གྱིས་མིན་ལ། ད་ལྟ་ང་དེ་
རྡོ་རྗེ་འཆང་མིན་ཡང་ང་རྡོ་རྗེ་འཆང་ངོ་སྙམ་དུ་བསྒོམས་ཀྱང་ལོག་ཤེས་སུ་མི་
འགྱུར་བ་ནི་དགོས་པའི་དབང་གིས་དེ་ལྟར་མོས་པ་ཙམ་མ་གཏོགས་ཞེ་ནས་ང་
དེ་རྡོ་རྗེ་འཆང་དུ་འཛིན་པ་མིན་པའི་རྒྱུ་མཚན་གྱིས་ཡིན་ཏེ། འདོད་འཇོ་ལས།
སྣོད་བཅུད་ཀྱི་སྣང་བ་དོན་ལ་མ་དག་བཞིན་དུ་སྡུད་པ་ཡང་ཆད་སྟོང་སྒོམ་པ་
མིན་ཏེ། རིགས་པའི་དགག་བྱའི་ཚད་མ་ཟིན་པར་རྟེན་འབྲེལ་གྱི་ངེས་པ་དོར་
ན་ནི་སྣང་བ་དག་པར་མ་བསྒོམས་ཀྱང་ཆད་སྟོང་གི་ལྟ་བ་ཡིན་ལ། རང་བཞིན་
གྱིས་གྲུབ་པས་སྟོང་པ་ལ་བྱ་བྱེད་འཐད་པར་རྟོགས་ན་ནི། སྣང་བ་སྡུད་པ་སྒོམ་
པ་ལ་ཆད་ལྟའི་དོན་མེད་དེ། དགོས་པའི་དབང་གིས་དེ་ལྟར་བྱེད་པ་ཡིན་གྱི་
སྣང་བ་མེད་པར་ཁས་ལེན་པ་མ་ཡིན་པའི་ཕྱིར་དང་།ཞེས་གསུངས་པ་ལྟར་རོ༎
ཁ་ཅིག །བསྐྱེད་རིམ་ཡིན་ན་སྐྱེ་ཤི་བར་དོ་གསུམ་ཅི་རིགས་དང་རྣམ་པ་མཐུན་
པར་བསྒོམ་པའི་ལམ་ཡིན་པས་ཁྱབ་ཟེར་ན། རིག་མ་འདུ་བྱ་བ་དང་དེར་(༥༣ན)
སྙོམས་པར་ཞུགས་ནས་དཀྱིལ་འཁོར་རྒྱལ་མཆོག་གི་ལྷ་སྤྲོ་བ་སོགས་ཆོས་ཅན།
དེར་ཐལ། དེའི་ཕྱིར། འདོད་མི་ནུས་ཏེ། བསྐྱེད་རིམ་དངོས་གྲུབ་རྒྱ་མཚོ་ལས།
དེས་ན་རིག་མ་འདུ་བྱ་བ་མན་ཆད་ནི་སངས་རྒྱས་པའི་འབྲས་བུའི་གནས་
སྐབས་དང་ཆོས་མཐུན་སྦྱོར་གྱི་སྲིད་པའི་རིམ་པ་དང་མི་སྦྱར་ཏེ། ཞེས་གསུངས་
པའི་ཕྱིར། ཁོ་ན་རེ། བསྐྱེད་རིམ་པའི་དཀྱིལ་འཁོར་རྒྱལ་མཆོག་གི་ཏིང་ངེ་འཛིན་
དེ་བསྐྱེད་རིམ་དངོས་ཡིན་པར་ཐལ། འཆད་ཚུལ་དེ་འཐད་པའི་ཕྱིར། འདོད་
ན། དེའི་རྒྱུད་ཀྱི་ལས་རྒྱལ་མཆོག་གི་ཏིང་ངེ་འཛིན་ཡང་བསྐྱེད་རིམ་ཡིན་པར་
ཐལ་ལོ། །འདོད་ན། དེ་ཡིན་ན་དེ་ཡིན་པས་ཁྱབ་པར་ཐལ་ལོ། །འདོད་ན། བསྐྱེད་
རིམ་པའི་རྒྱུད་ཀྱི་ཞི་སོགས་ཀྱི་ལས་རབ་འབྱམས་སྒྲུབ་པའི་ཏིང་ངེ་འཛིན་ཡིན་

ན། བསྐྱེད་རིམ་ཡིན་པས་ཁྱབ་པར་ཐལ། འདོད་པ་གང་ཞིག །དེ་ཡིན་ན་བསྐྱེད་
རིམ་པའི་ལས་རྒྱལ་མཆོག་གི་ཏིང་ངེ་འཛིན་ཡིན་པས་ཁྱབ་པའི་ཕྱིར། མ་གྲུབ་
ན། ལྷ་མོ་བཞིས་ཞུས་ཀྱི་རྣམ་བཤད་ལས། དེ་ལྟར་ལྷའི་རྣལ་འབྱོར་བསྒོམས་
པས་ནུས་པ་རྙེད་པ་ན་ཞི་སོགས་ཀྱི་ལས་རབ་འབྱམས་སྦྱིན་སྲེག་སོགས་ཀྱིས་
སྒྲུབ་པ་ཡང་། ལས་རྒྱལ་མཆོག་ཏུ་མདོ་བསྲེ་ལས་གསུངས་ལ། ཞེས་གསུངས་
པ་དང་འགལ་ལོ། །གོང་དུ་འདོད་ན། དེ་ཡིན་ན་བསྐྱེད་རིམ་དངོས་ཡིན་པས་
ཁྱབ་པར་ཐལ། འདོད་པའི་ཕྱིར། འདོད་མི་ནུས་ཏེ། ཊཱི་ཀ་ལས། འོ་ན་རིམ་གཉིས་
དངོས་མིན་པའི་འོག་ནས་འཆད་པའི་ལས་ཚོགས་དུ་མ་བསྟན་པ་རྣམས་ཇི་
ལྟར་ཡིན་ཞེ་ན། རིམ་གཉིས་དངོས་མིན་པའི་དོན་གཞན་ལས་ཚོགས་ཀྱི་ཆ་
བསྐྱེད་རིམ་པས་བསྒྲུབ་པའི་ལས་ཚོགས་ནི་བསྐྱེད་རིམ་གྱི་ཡན་ལག་དང༌། ཞེས་
གསུངས་པའི་ཕྱིར་ཟེར་ན། དེ་བསྐྱེད་རིམ་གྱི་གཙོ་བོར་སྐུ་གསུམ་ལམ་ཁྱེར་གྱི་
བསྐྱེད་རིམ་དངོས་མིན་པའི་དོན་ཡིན་ནམ་སྙམ་(༥༣བ)སྟེ་དཔྱད་འཚལ། ཁ་
ཅིག །བསྐྱེད་རིམ་པ་དབང་པོ་རྣོན་པོས་སྔགས་གཉིས་ཀྱི་དོན་བསྒོམས་པའི་
ཆོས་སྐུའི་ལམ་ཁྱེར་གྱི་མཇུག་ཏུ་ལོངས་སྐུའི་ལམ་ཁྱེར་སོགས་སྟོང་ཉིད་ལ་
མཉམ་པར་བཞག་བཞིན་དུ་བློའི་ཟུར་ཆ་གཅིག་གིས་སྒོམ་པ་ཡིན་ནོ་ཞེ་ན།
སེམས་ཅན་གཅིག་གི་རྒྱུད་ལ་སྟོང་པ་ཉིད་སྒོམ་པའི་རྟོག་པ་གཅིག་དང་། ལྷ་སྐུ་
སྒོམ་པའི་རྟོག་པ་གཉིས་གཅིག་ཅར་དུ་མངོན་འགྱུར་དུ་ཡོད་པ་སྲིད་པར་ཐལ་
ལོ། །འདོད་མི་ནུས་ཏེ། རྣམ་འགྲེལ་ལས། རྟོག་གཉིས་གཅིག་ཆར་འཇུག་པ་མེད། །
ཅེས་དང༌། · སྔགས་རིམ་ལེའུ་བཅུ་གཅིག་པ་ལས་ཀྱང་། རིགས་པའི་དབང་ཕྱུག་
གིས། རྟོག་གཉིས་གཅིག་ཅར་མཐོང་བ་མེད། །ཅེས་གསུངས་པ་ལྟར་རྟོག་པ་
གཉིས་གཅིག་ཅར་མི་སྐྱེ་ལ། ཞེས་གསུངས་པའི་ཕྱིར། ཁ་ཅིག །དབང་རྣོན་གྱིས་
སྟོང་ཉིད་རྟོགས་པའི་བློ་དེ་ཉིད་ཀྱིས་ལྷའི་འཁོར་ལོ་སྒོམ་པ་ཡིན་ནོ། །ཞེ་ན། དེ་
འདྲའི་བློ་དེ་མཐར་ཐུག་དཔྱོད་པའི་རིགས་ཤེས་དང་། ཐ་སྙད་དཔྱོད་བྱེད་ཀྱི་

བློ་གཉིས་ཀ་ཡིན་པར་ཐལ་བ་དང་། སྔགས་རིམ་ལས། འོན་ཀྱང་སྣང་ཕྱོགས་ཁ་
དོག་དང་དབྱིབས་ཀྱི་རྣམ་པ་ཅན་སྒོམ་པའི་བསྐྱེད་རིམ་གྱིས་དེ་ཁོ་ན་ཉིད་མ་
རྟོགས་པའི་རྒྱུ་མཚན་གྱིས་མཆོག་སྒྲུབ་པའི་ཐབས་སུ་མི་འགྱུར་ན་སྟོང་ཉིད་མ་
རྟོགས་པའི་འཚང་རྒྱ་བའི་ཐབས་མི་སྲིད་པར་འགྱུར་བས་ཧ་ཅང་ཐལ་ལོ། །ཞེས་
པ་དང་འགལ་ལ། མདོར་ན་བློ་གཅིག་དང་ཐ་དད་པ་གང་གིས་ཀྱང་དཀྱིལ་
འཁོར་གྱི་འཁོར་ལོ་དང་སྟོང་ཉིད་གཅིག་ཅར་སྒོམ་པ་བསྐྱེད་རིམ་པ་ལ་མེད་
དེ་དེ་ཉིད་ལས། དེ་ལྟར་ན་ཕྱག་ཆེན་གྱི་དངོས་གྲུབ་ཀྱི་དོན་དུ་དཀྱིལ་འཁོར་
གྱི་འཁོར་ལོ་སོ་སོར་རྟོག་པས་སྒོམ་པ་ནི་དོན་དམ་པའི་དེ་ཁོ་ན་ཉིད་སྒོམ་པ་
མ་ཡིན་ནོ་ཞེས་པ་ནི་དམ་བཅའ་བའི་དོན་ནོ། །ཐམས་ཅད་མེད་པ་དེའི་ཕྱིར་
ཞེས་པའི་རྟགས་ཀྱི་དོན་ནི་རང་གི་བསྒོམ་བྱའི་དོན་དེ་བསྒོམ་པ་ན་རིམ་ཅན་
ཁོ་ནར་སྒོམ་དགོས་ཀྱི་(༥༤ན)དུས་གཅིག་ཅར་སྒོམ་མི་ནུས་པའི་ཕྱིར་ཞེས་པའི་
དོན་ཏོ། །ཞེས་གསུངས་པའི་ཕྱིར་རོ། །འོ་ན་བསྐྱེད་རིམ་གྱི་ཡིག་ཆ་ཚད་ལྡན་
འགའ་ཞིག་ལས་དེ་ལྟར་གསུངས་སྣང་བ་དེ་ཅི་ཞེ་ན། དེ་ནི་བདེན་སྟོང་གི་སྣང་
བ་མ་དོར་བར་ལྟ་བས་རྩིས་ཟིན་པར་བྱས་ནས་ལྷའི་འཁོར་ལོ་བསྒོམ་པར་བྱ་
བའི་དོན་ཡིན་པ་འདྲའོ། །
བསྐྱེད་རིམ་ཐོབ་མཚམས་སོགས་བཤད་པ།
༈ བསྐྱེད་རིམ་ཐོབ་མཚམས་ལ་དབྱངས་ཅན་དགའ་བློས་ས་ལམ་ལས། དེས་
ན་འཕེན་པ་ཇི་ལྟར་བཏང་བ་བཞིན་རྟེན་དང་བརྟེན་པའི་དཀྱིལ་འཁོར་རིམ་
གྱིས་གསལ་བཏབ་པ་ན་ཚད་དེ་ལས་ལྷག་ཆད་མེད་པར་གསལ་སྣང་དང་ལྷའི་
ང་རྒྱལ་ངང་གིས་སྐྱེས་པའི་བཅོས་མིན་གྱི་མྱོང་བ་ནམ་ཐོན་པ་ན། བསྐྱེད་རིམ་
གྱི་རྟོགས་པ་ཐོག་མར་སྐྱེས་པས་གང་ཟག་དེ་བསྐྱེད་རིམ་པར་འཇོག་པ་ཡིན་ལ་

ཞེས་གསུངས་ཤིང་། ཀིརྟི་ཐོགས་མེད་རིན་པོ་ཆེས་ཀྱང༌། རགས་པའི་དཀྱིལ་
འཁོར་ཇི་ལྟར་གསལ་བཏབ་པའི། །ཚད་ལས་ཆད་ལྷག་མེད་པའི་གསལ་སྣང་
དང༌། །མཆོག་གི་ང་རྒྱལ་བཅོས་མིན་དང་བཅས་པར། །མྱོང་བ་ཐོག་མར་སྐྱེས་
ཚེ་བསྐྱེད་རིམ་ཐོབ། །ཅེས་གསུངས་ཏེ། མཁས་པ་གཉིས་ཀའི་བཞེད་པ་འདྲའོ། །
ཨ་ཁུ་བླ་མ་ཤེས་རབ་རྒྱ་མཚོས། འཇིགས་བྱེད་བསྐྱེད་རིམ་ལས། ཡེ་ཤེས་ཅུང་
ཟད་བབས་པའི་སྐབས་རྟེན་བརྟེན་པ་ཡུད་ཙམ་འཆར་བ་ལ་དཀའ་ལས་མེད་
པས་རྩོལ་མེད་ཀྱི་མྱོང་བ་ཐོན་ཏེ་བསྐྱེད་རིམ་གསར་དུ་ཐོབ་པར་འཇོག་གམ་
གསལ་ཁ་མ་མཐོང༌། ཞེས་གསུངས་ཀྱང་། སྔ་མ་གཉིས་ལེགས་སམ་སྙམ་སྟེ་ཕྱི་
མ་ལྟར་ན་བསྐྱེད་རིམ་ལ་ལས་དང་པོ་པའི་སྐབས་ཤིག་མི་འཇོག་དགོས་ན་དེ་
ནི་གཞུང་དུ་མ་དང་འགལ་གྱིས་དོགས་ཤིང༌། གཞུང་རྣམས་ནས་བཤད་པ་དེ་
བསྐྱེད་རིམ་སྐྱེས་པའི་སྐབས་ཀྱི་བསྐྱེད་རིམ་དངོས་ཀྱི་དབང་དུ་བྱས་པ་མིན་གྱི་
དང་པོ་སྒོམ་པའི་སྐབས་ཀྱང་བསྡུས་ནས་དེ་ལྟར་གསུངས་པ་ཡིན་ཞེས་ཀྱང་སྨྲ་
མི་ནུས་ཏེ། དེ་(༥༤བ)ལྟར་ན་བསྐྱེད་རིམ་བསྒོམས་ནས་རྒྱུད་ལ་སྐྱེས་པའི་སྐབས་
ལ་ལས་དང་པོ་པ་སོགས་ཀྱི་དབྱེ་བ་མེད་པར་ཐལ་ཞིང༌། དེ་ནི་འདོད་མི་ནུས་
ཏེ། སྔགས་རིམ་ལས། འདི་ལ་ལམ་སྒོམ་པའི་གང་ཟག་གཅིག་ཉིད་ལམ་རྒྱུད་ལ་
སྐྱེས་པའི་གནས་སྐབས་ཀྱི་དབྱེ་བས་བཞིར་བཤད་ནས་དེ་དག་གིས་ཇི་ཙམ་
ཞིག་དང་ཇི་ལྟར་སྒོམ་པའི་རྣམ་དབྱེ་གསུངས་པ་ཤེས་དགོས་པས་མར་མེ་
མཛད་ཀྱིས། ནངས་པར་ལངས་ནས་སྔར་བཞིན་ནི། །ལེགས་ཟློས་དང་པོའི་ལས་
ཅན་ཡིན། །ཞེས་སོགས་དྲངས་ནས་གསུངས་པའི་ཕྱིར་རོ། །འོ་ན་དབྱེ་བ་དེ་དག་
ཇི་ལྟ་བུ་ཞེ་ན། དང་པོ་སྒོམ་པ་ནས་བཟུང་སྟེ་རགས་པའི་དཀྱིལ་འཁོར་ཡུད་
ཙམ་རེས་ཐམས་ཅད་གསལ་བར་འཆར་མི་ནུས་ཀྱང་རིམ་གྱིས་གསལ་བཏབ་
ན་འཆར་ཐུབ་པའི་བར་ནི་ལས་དང་པོ་པའི་སྐབས་དང༌། རགས་པའི་དཀྱིལ་
འཁོར་ཡུད་ཙམ་གྱིས་གསལ་བར་འཆར་ཐུབ་ལ་དེ་ཡང་ནམ་འདོད་དུ་དེ་ལྟར་

འཆར་ནུས་པའི་བརྟན་པ་ཐོབ་པ་ན་ཡེ་ཤེས་ཅུང་ཟད་བབས་པ་དང་། ཕྲ་བ་སྐྱེ་
མཆེད་ཀྱི་ལྷ་ཐམས་ཅད་ལའང་ཡུད་ཙམ་རེས་མངོན་དུ་བྱེད་ནུས་ནས་བཟུང་
ནས་ཡེ་ཤེས་ལ་ཡང་དག་པར་དབང་ཐོབ་པ་ལ་མ་སླེབ་པར་ཐམས་ཅད་ཡེ་
ཤེས་ལ་ཅུང་ཟད་དབང་ཐོབ་པ་སྟེ། འདི་ལ་བསྐྱེད་རྫོགས་ཀྱི་ཆ་གཉིས་ཡོད་
པར་གསུངས་ཤིང་ཡེ་ཤེས་ལ་ཡང་དག་པར་དབང་ཐོབ་པ་ནི་རྫོགས་རིམ་ལ་
ནུས་པ་ཁྱད་པར་ཅན་ཐོབ་པའི་སྐབས་ཡིན་པར་གསུངས་སོ། །དེས་ན་རགས་
པའི་དཀྱིལ་འཁོར་རིམ་གྱིས་གསལ་བཏབ་པ་ན་ཆད་ལྷག་མེད་པར་གསལ་
བར་འཆར་ཞིང་ལྷའི་ང་རྒྱལ་ལ་མྱོང་བ་ཐོན་ནས་བརྟན་པ་ན་བསྐྱེད་རིམ་ཐོག་
མར་ཐོབ་པར་འཇོག །ཁ་ཅིག །རགས་པའི་དཀྱིལ་འཁོར་ཡུད་ཙམ་རེས་འཆར་
ནུས་ན་ཡེ་ཤེས་ཅུང་ཟད་བབས་པའི་སྐབས་དང་། ཕྲ་བ་སྐྱེ་མཆེད་ཀྱི་ལྷ་ཐམས་
ཅད་ལ་དེ་ལྟར་ནུས་ན་ཡེ་ཤེས་ལ་ཅུང་ཟད་དབང་ཐོབ་པའི་སྐབས་(༥༥ན)ལ་
སླེབ་པས་ཁྱབ་ཟེར་ན། སྐབས་གཉིས་པོ་དེར་སླེབ་པ་ལ་རིམ་པ་བཞིན་རགས་
པ་དང་ཕྲ་བའི་དཀྱིལ་འཁོར་ཡུད་ཙམ་རེས་འཆར་ཐུབ་པ་ཙམ་གྱིས་མི་ཆོག་
པར་དེ་ལྟར་འཆར་བ་ནམ་འདོད་དུ་འོངས་པའི་བརྟན་པ་ཐོབ་པ་ཞིག་མི་
དགོས་པར་ཐལ། དེའི་ཕྱིར། འདོད་མི་ནུས་ཏེ། སྔགས་རིམ་གྱི། དང་པོའི་སྐབས་
སུ། དེ་ཡང་རེ་རེ་ཙམ་ལ་དང་སྐབས་རེར་འོངས་པས་མི་ཆོག་པས་བརྟན་པ་
དགོས་ཏེ། ཞེས་དང་། གཉིས་པ་འཆད་སྐབས། ཕྲ་བའི་ལྷ་རྣམས་ཀྱི་ཡན་ལག་
དང་ཉིང་ལག་སོགས་ཡུད་ཙམ་རེས་སྣང་ནུས་ཀྱང་མི་བརྟན་ན་གཉིས་པའི་
སྐབས་དང་བརྟན་པ་ནས་གསུམ་པར་འཇོག་པ་ཡིན་ཏེ། ཞེས་གསུངས་པའི་
ཕྱིར་རོ། །ཁ་ཅིག །འདིར་བསྟན་ལས་དང་པོ་བ་དེ་བསྐྱེད་རིམ་དངོས་བཏགས་
གང་རུང་ལ་བྱེད་ཟེར་ན། དེ་ཆོས་ཅན། གང་ཟག་མ་ཡིན་པར་ཐལ། དམ་བཅའ་
དེའི་ཕྱིར། འདོད་ན། ལས་དང་པོ་པ་ཞེས་པའི་པ་དེ་བདག་སྒྲ་མ་ཡིན་པར་ཐལ།
འདོད་པའི་ཕྱིར། འདོད་མི་ནུས་ཏེ། སློབ་དཔོན་ཨ་ནུས། གང་མིང་གི་ནི་མ་མཐའ་

ན། །པུ་ལིང་ག་ཡི་སྒྲ་མེད་པ། །དེ་ལ་པུ་ལིང་ག་སྦྱར་ན། །བདག་པོའི་སར་ནི་ཤེས་
པར་བྱ། །ཞེས་གསུངས་པའི་ཕྱིར་དང་། སྔགས་རིམ་དྲངས་མ་ཐག་པ་ལས་ཀྱང་།
འདི་ལ་ལམ་སྒོམ་པའི་གང་ཟག་གཅིག་ཉིད་ལམ་རྒྱུད་ལ་སྐྱེས་པའི་གནས་སྐབས་
ཀྱི་དབྱེ་བས་ཞེས་གསུངས་པའི་ཕྱིར་རོ། །ཁ་ཅིག །ལམ་ཁྱེར་གསུམ་པོའི་གང་རུང་
ཡིན་ན་བསྐྱེད་རིམ་ཡིན་པས་ཁྱབ་ཟེར་ན། སློབ་པའི་དཔེ་དོན་གྱི་འོད་གསལ་གྱི་
ཡེ་ཤེས་རྣམས་ཆོས་ཅན། དེར་ཐལ། དེའི་ཕྱིར། མ་གྲུབ་ན། དེར་ཐལ། དེ་འཆི་བ་
ཆོས་སྐུར་ཁྱེར་བའི་ལམ་ཁྱེར་ཡིན་པའི་ཕྱིར། དེར་ཐལ། ཐ་མལ་གྱི་འཆི་བ་དངོས་
སུ་ལམ་གྱི་ཆོས་སྐུར་ཁྱེར་ནུས་པའི་རྣལ་འབྱོར་ཡིན་པའི་ཕྱིར་རོ། །(༥༥བ)གཞན་
ཡང་། སྨོན་ལམ་ལས། མདོར་ན་སྐྱེ་ཤི་བར་དོ་གང་ཤར་ཡང༌། །སྔོན་ཆད་
བསྒོམས་པའི་ལམ་ཁྱེར་རྣམ་གསུམ་གྱི། །གསལ་འདེབས་དགེ་སྦྱོར་བསྐུལ་མཪ་
རྟོགས་གྱུར་ནས། །ཞེས་གསུངས་པ་དེ་སྔོན་བསྒོམས་པའི་བསྐྱེད་རིམ་གྱི་བསྐུལ་
མར་རྟོགས་པར་ཤོག །ཅེས་པ་ཙམ་དུ་ཐལ་ལོ། །གཞན་ཡང་། དེ་མི་འཐད་པར་
ཐལ། སྐུ་གསུམ་ལམ་ཁྱེར་དང་སྐུ་གསུམ་དུ་བསྲེ་བ་གཉིས་རེ་རེ་ནས་བསྐྱེད་
རྫོགས་གཉིས་ཀ་ལ་ཡོད་པའི་ཕྱིར། མ་གྲུབ་ན། དེར་ཐལ། སྒྱུ་ལུས་ཀྱི་ཐད་ཀྱི་
གསལ་སྒྲོན་ལས། སྤྱིར་གཞིའི་འཆི་རིམ་དང་། བར་དོ་འགྲུབ་པའི་རིམ་པ་དང་།
སྐྱེ་སྲིད་ལེན་པའི་རིམ་པ་བཞིན་དུ་ལམ་སྐྱེད་པ་ལ་སྐྱེ་འཆི་བར་དོ་གསུམ་སྐུ་
གསུམ་དུ་ཁྱེར་བ་ཞེས་པ་དང་། སྐྱེ་འཆི་བར་དོ་གསུམ་དང་བསྲེ་བ་ཞེས་པའི་ཐ་
སྙད་བྱེད་དོ། །དེ་ལྟར་ན་ཚེ་འདི་དང་བར་དོ་དང་སྐྱེ་བ་བརྒྱུད་ནས་འཚང་རྒྱ་
བ་གསུམ་ག་ལ་བསྲེ་བ་གསུམ་གའི་ལམ་འཇོག་ཅིང་། ལམ་ཡང་བསྐྱེད་རྫོགས་
གཉིས་ཀ་ལ་འཇོག་གོ །ཞེས་གསུངས་པའི་ཕྱིར། ཁོ་ན་རེ། དེ་ནི་བསྐྱེད་རིམ་ལ་
ལམ་ཁྱེར་གསུམ་དང༌། རྫོགས་རིམ་ལ་བསྲེ་བ་གསུམ་འཇོག་པའི་དོན་ཡིན་ཏེ།
ཨ་ཁུ་ཤེས་རབ་རྒྱ་མཚོའི་གསང་འདུས་རྫོགས་རིམ་ལས། དེ་རེ་རེའི་སྐབས་སྟོང་
ཉིད་ལ་རྩེ་གཅིག་ཏུ་མཉམ་པར་བཞག་པས་རྒྱལ་བའི་ཐུགས་ཆོས་སྐུ་འགྲུབ་

པར་བྱེད་པས་བསྐྱེད་རིམ་སྐབས་ཆོས་སྐུའི་ལམ་ཁྱེར་དང་། རྫོགས་རིམ་སྐབས་
སད་དུས་ཀྱི་ཆོས་སྐུའི་བསྲེ་བ་ཞེས་བྱ་སྟེ། ཞེས་གསུངས་པའི་ཕྱིར་ཟེར་ན། དེ་ནི་
བསྐྱེད་རྫོགས་གཉིས་ཀྱི་སྐབས་མིང་དེ་ལྟར་གྲགས་ཆེ་ཆུང་ཙམ་གྱིས་དེ་ལྟར་
གསུངས་པ་སྟེ། གཞུང་དེའི་གོང་དུ། རྩ་རླུང་ཐིག་ལེ་ལ་གནད་དུ་བསྣུན་ནས་
བསྒོམས་པས་རླུང་དབུ་མར་དངོས་གནས་ལ་ཐིམ་པ་ལས་ཆོས་སྐུ། རླུང་ཚུར་
ཤར་བ་ལས་ལོངས་སྐུ་རླུང་ཕྱིར་(༥༦ན)གྱེས་པ་སྤྲུལ་སྐུར་ངོ་སྤྲད་དེ་ཡང་ཡང་
བསྒོམས་པའི་མཐར་ལམ་ཁྱེར་གསུམ་དངོས་གནས་ལ་འགྲུབ་པར་འགྱུར་རོ། །
ཞེས་རྫོགས་རིམ་ལའང་ལམ་ཁྱེར་གསུམ་གསུངས་པའི་ཕྱིར་དང་། གསལ་སྒྲོན་
ལས་ཀྱང་། ལམ་ཡང་བསྐྱེད་རྫོགས་གཉིས་ཀ་ལ་འཇོག་གོ་ཞེས་བསྲེ་བ་གསུམ་
རྫོགས་རིམ་ཁོ་ནའི་མ་ཡིན་པར་གསུངས་པས་ལམ་ཁྱེར་དང་བསྲེ་བ་བསྐྱེད་
རྫོགས་གཉིས་ལ་སོ་སོར་འཇོག་པ་དོན་མིན་ནོ། །གཞན་ཡང་། རྫོགས་རིམ་ལ་
ལམ་ཁྱེར་གསུམ་ཡོད་པ་རྗེ་རང་གིས་གསལ་བར་གསུངས་ཏེ། ཡེ་ཤེས་རྡོ་རྗེ་
ཀུན་བཏུས་ཀྱི་རྣམ་བཤད་ལས། ཐུན་མོང་མ་ཡིན་པའི་སྐྱེ་འཆིའི་རིམ་པ་ཤེས་
ན་ནི། ཐབས་མཁས་པ་དང་བྲལ་བ་རྣམས་ལ་སྟོང་པ་བཞིའི་མཐར་རླུང་སེམས་
ཙམ་ལས་བར་དོ་གྲུབ་ནས་སྲིད་པའི་འཁོར་ལོ་བསྐོར་བ་དེ་ཉིད། ཐབས་མཁས་
ཀྱི་མན་ངག་དང་ལྡན་པས་སྟོང་པ་རྣམས་ཀྱི་མཐར་རླུང་སེམས་ཙམ་ལས་གྲུབ་
པའི་སྒྱུ་མའི་སྐུར་བསྐྱེད་པའི་བར་དོ་ལོངས་སྐུར་ཁྱེར་ཤེས་པ་ཡིན་ཏེ། ཞེས་པ་
ནས། བར་དོ་ལོངས་སྐུའི་ལམ་ཁྱེར་ཤེས་ན་འཆི་རིམ་ཇི་ལྟ་བ་བཞིན་སྟོང་པ་
བཞི་བསྐྱེད་ནས་འཆི་བ་ཆོས་སྐུར་ཁྱེར་ཤེས་པར་འགྱུར་ལ་ཞེས་སོགས་དང་།
ལྷ་མོ་བཞིས་ཞུས་ཀྱི་ལེའུ་བཞི་པའི་རྣམ་བཤད་ལས། རྡོ་རྗེའི་བཟླས་པ་སོགས་
ལུས་ལ་གནད་དུ་བསྣུན་པའི་ཐབས་ཀྱིས་འཆི་རིམ་བཞིན་དུ་ཕུང་སོགས་ཀྱི་
སྣང་བ་དབྱིངས་སུ་བསྡུས་ནས་འོད་གསལ་མངོན་དུ་བྱེད་པའི་ཆོས་སྐུའི་ལམ་
ཁྱེར་འདིར་བསྟན་ཏེ། དེའི་གནད་ཀྱིས་འོད་གསལ་གྱི་ངང་ལས་བར་དོ་ཇི་

བཞིན་དུ་རླུང་སེམས་ལས་ལོངས་སྐུ་བསྒྲུབ་པར་བར་དོ་ལོངས་སྐུར་ཁྱེར་བ་
དང༌། ཞེས་སོགས་གསུངས་པའི་ཕྱིར་དང༌། ཁྱད་པར་དུ་རྡོར་བཟླས་ཀྱི་ཟིན་
བྲིས་ལས་གསལ་བར་བཤད་དེ། དེ་ཉིད་ལས། སྐྱེ་ཤི་བར་དོ་གསུམ་ཇི་འདྲ་བ་དེ་
འདྲ་(༥༦བ)བའི་རིམ་པ་གཉིས་ཀྱི་ལམ་རྒྱུད་ལ་བསྐྱེད་པ་ལ། སྐྱེ་ཤི་བར་དོ་
གསུམ་སྐུ་གསུམ་དུ་ཁྱེར་བའི་ལམ་ཞེས་ཐ་སྙད་བྱེད་པས། བསྐྱེད་རིམ་གྱི་འཆི་
བ་ཆོས་སྐུར་ཁྱེར་བ་ནི་ལྷག་མོས་འོད་གསལ་དུ་སྡུད་པའི་རིམ་པ་རྣམས་སོ། །
ཞེས་གསུངས་པའི་ཕྱིར། དེ་བཞིན་དུ་རྒྱལ་མཆོག་གཉིས་ཀྱི་ཏིང་ངེ་འཛིན་གང་
རུང་ཡིན་ན་བསྐྱེད་རིམ་ཡིན་པས་ཁྱབ་ཟེར་བའང་མི་འཐད་དེ། དེ་གཉིས་ལ་
རྫོགས་རིམ་ཡོད་པའི་ཕྱིར་ཏེ། རྫོགས་རིམ་པའི་སྤྲོས་མེད་ཀྱི་སྤྱོད་པ་འཆད་
སྐབས་གསལ་སྒྲོན་ལས། བཤད་པ་དེ་དག་གི་དང་པོ་སྦྱོར་བའི་སྐབས་དང་།
དཀྱིལ་འཁོར་རྒྱལ་མཆོག་གི་མཐར་རིག་མ་དང་སྙོམས་པར་ཞུགས་ནས་ལྷན་
སྐྱེས་བསྐྱེད་པ་དང་། དེ་ལས་ལྡང་བ་སོགས་ཀྱང་ཤེས་པར་བྱའོ། །ཞེས་དང༌།
མཆན་འགྲེལ་དང་ཊཱི་ཀ་སོགས་ལས་ཀྱང་དེ་དང་མཐུན་པར་བཤད་པ་ཡོད་
པའི་ཕྱིར། ཁོ་ན་རེ། རྒྱལ་མཆོག་གཉིས་ལ་རྫོགས་རིམ་ཡིན་པ་མེད་པར་ཁས་
བླངས་པ་ལ། རྫོགས་རིམ་ལ་རྒྱལ་མཆོག་གཉིས་ཡོད་པའི་ལུང་གནོད་བྱེད་དུ་
འདྲེན་པ་ནི་བཞད་གད་ཀྱི་གནས་སོ། །ཞེ་ན། ཚིག་ཙམ་ལ་འཆེལ་བ་སྟེ། དེ་
གཉིས་ལ་རྫོགས་རིམ་ཡིན་པ་ཡོད་པར་ཐལ། དང་པོའི་སྦྱོར་བ་སོགས་ཏིང་ངེ་
འཛིན་གསུམ་ག་ལ་བསྐྱེད་རྫོགས་ཀྱི་ཆ་གཉིས་རེ་ཡོད་པའི་ཕྱིར་ཏེ། ཡེ་ཤེས་རྡོ་
རྗེ་ཀུན་བཏུས་ཀྱི་རྣམ་བཤད་ལས། འདིས་ནི་དོན་གྱི་འོད་གསལ་མངོན་དུ་བྱས་
པའི་འོག་ཏུ། དང་པོ་སྦྱོར་བ་དང་དཀྱིལ་འཁོར་རྒྱལ་མཆོག་གིས་གཞན་དོན་
སྒྲུབ་པ་གཉིས་ཀྱང་འཕེན་པས་རྫོགས་རིམ་པའི་ཏིང་ངེ་འཛིན་གསུམ་ག་སྟོན་
པར་གཟུང་ངོ་། །དེས་ན་ཏིང་ངེ་འཛིན་གསུམ་གྱི་ལྷའི་རྣལ་འབྱོར་ལ་བསྐྱེད་
རིམ་དང་རྫོགས་རིམ་གཉིས་སུ་ཡོད་ལ། ཞེས་གསུངས་པའི་ཕྱིར། དེ་ལ་ཁོ་ན་རེ།

འོ་ན་ས་ལམ་རྣམ་གཞག་རིམ་ལྔ་རིང་ལུགས་སྙིང་པོར། ལམ་ཁྱེར་གསུམ་དང་
རྒྱལ་མཆོག་གཉིས་རེ་(༥༧ན)རེའི་མཚན་ཉིད་ཀྱི་ཟུར་དུ། བསྐྱེད་རིམ་གང་ཞིག་
ཅེས་གསུངས་པ་མི་འཐད་པར་ཐལ། ཁྱོད་ཀྱི་འདོད་པ་དེ་འཐད་པའི་ཕྱིར་ཟེར་
ན། སྐྱོན་མེད་དེ། དེ་ནི་བསྐྱེད་རིམ་གྱི་དབྱེ་བ་འཆད་པའི་སྐབས་ཡིན་པས་
བསྐྱེད་རིམ་དུ་གྱུར་པའི་དེ་དང་དེའི་མཚན་ཉིད་དུ་དོན་གྱིས་གོ་བར་འགྱུར་
བས་དེ་ལ་དགོངས་ནས་དེ་ལྟར་གསུངས་ཀྱི། མཁས་པ་དེས་དེ་རྣམས་ལ་རྫོགས་
རིམ་ཡང་ཡོད་པ་མ་དགོངས་ནས་དེ་ལྟར་གསུངས་པ་མིན་ནོ། །དེས་ན་དེ་
འདྲའི་ཚིག་ཟིན་ཙམ་ལ་བརྟེན་ནས་ཕྱིན་ཅི་ལོག་ཏུ་མ་འཛིན་ཅིག །འདིར་
འདུས་པ་འཕགས་ལུགས་ཀྱི་མངོན་བྱང་ལྔ་བསྐྱེད་སྐབས་གཙོ་བོ་འཕོ་ཚུལ་
ཅུང་ཟད་བཤད་པར་བྱ་བ་ལ། སྤྱིར་གཙོ་བོ་འཕོ་བའི་སྐབས་ལ་དཀྱིལ་འཁོར་
རྒྱལ་མཆོག་གི་སྐབས་སུ་འཕོ་བ་དང༌། མངོན་བྱང་ལྔ་བསྐྱེད་ཀྱི་སྐབས་སུ་འཕོ་
བ་གཉིས་སུ་ལེའུ་གསུམ་པའི་ཊཱི་ཀ་ལས་གསུངས་ཏེ། དང་པོ་ནི་མདོར་བྱས་
ནས་གསུངས་པའི་སྒྲུབ་ཐབས་ལྟ་བུར་དེ་ལས་བཤད་དོ། །མངོན་བྱང་ལྔ་བསྐྱེད་
སྐབས་འཕོ་ཚུལ་ལ། བསྙེན་པའི་དུས་སུ་མངོན་བྱང་དང་པོ་གསུམ་ལ་ཁྱད་པར་
མེད་ཀྱང་། ཕྱག་མཚན་ལ་དང་པོའི་མགོན་པོའི་རྡོ་རྗེ་རྩེ་ལྔ་པ་ནས་གནོད་
མཛེས་ཀྱི་རྡོ་རྗེ་སྔོན་པོ་རྩེ་ལྔ་པའི་བར་རང་རང་གི་ཕྱག་མཚན་དང་། དེ་ལས་
མི་བསྐྱོད་པ་ནས་གནོད་མཛེས་ཀྱི་བར་སྤྲུལ་སྐུ་བསྐྱེད་པའི་ལུས་ལ་ལྷ་སོ་
གཉིས་ཡོངས་གྲགས་ལྟར་འགོད་པ་དང་སྐུ་གསུང་ཐུགས་བྱིན་རླབས་ལ་མི་
འདྲ་བ་མེད་ལ། རྒྱལ་བ་དྲུག་ལས་གཞན་པའི་གཙོ་བོ་བྱས་ཚེ་ལྷ་དེ་ཡབ་ཡུམ་
སྙོམས་པར་ཞུགས་པའི་བྱང་སེམས་ཆ་སོ་གཉིས་ལས། ལྷ་རང་རང་གི་རིགས་
བདག་རྒྱལ་བ་དེས་གཙོ་བོ་བྱས་པའི་ལྷ་སོ་གཉིས་དགོས་ཤིང་། དཀྱིལ་འཁོར་
ལ་དགོད་ཚུལ་ནི་ཊཱི་ཀ་དེར་བལྟའོ། །དེ་ཡང་ལོངས་སྐུའི་ལམ་ཁྱེར་ནི་སྔར་
བཤད་པ་ལྟར་ས་བོན་ལས་བྱང་ཆུབ་པའི་ཡི་གེ་(༥༧བ)གསུམ་ཙམ་ལས་མེད་

ལ།དེའང་བསྙེན་དུས་ཀྱི་དབང་དུ་བྱས་པ་སྟེ་གཞན་དུ་ལེའུ་བཅུ་གསུམ་པའི་
རྒྱས་པ་དང་དབང་གི་ལས་སྤེལ་ཏེ་བསྟན་པའི་ལས་ཚོགས་ཀྱི་སྐབས་ས་བོན་
ལས་བྱང་ཆུབ་པའི་ཡི་གེ་ལ་ལྷ་རང་རང་གི་ས་བོན་དུ་བྱས་པས་སོ། །ཡེ་ཤེས་
སེམས་དཔའ་རང་འདྲ་དམར་པོ་བྱེད་པ་ཀུན་ལ་སྦྱར་བར་བྱའོ། །བསྐྱེད་རིམ་ཕྲ་
མོ་མཐར་མ་ཕྱིན་ཀྱང་རགས་པ་མཐར་ཕྱིན་པས་རྫོགས་རིམ་ལ་འཇུག་ཏུ་རུང་
ངམ་ཞེ་ན། འདི་ལ་རྫོགས་རིམ་རྣལ་མ་སྐྱེ་བའི་རྒྱུད་སྨིན་བྱེད་ལ་ཕྲ་མོ་མཐར་
ཕྱིན་པ་དགོས་སམ་སྙམ་སྟེ། མཆན་དང་མཐའ་དཔྱོད་གཉིས་ཀར། རྫོགས་རིམ་
ཡོངས་རྫོགས་རྒྱུད་ལ་སྐྱེ་བའི་སྨིན་བྱེད་དུ་འགྱུར་བ་ལ་སྔོན་དུ་བསྐྱེད་རིམ་ཕྲ་
རགས་སྐྱེད་པའི་ཚུལ་ཤེས་དགོས་པར་གསུངས་ཤིང་། ཁྱད་པར་ཊཱི་ཀ་ལས། དེ་
ཚེགས་ཆུང་ངུས་གྲོལ་བ་ལ་སྔོན་དུ་རྫོགས་རིམ་པའི་ལུས་དབེན་མཐར་ཕྱིན་
པར་འགྲོ་དགོས། དེའི་སྔོན་དུ་སྐྱེ་ཤི་བར་དོ་གསུམ་སྐུ་གསུམ་དུ་ཁྱེར་བའི་ལམ་
ཁྱེར་མཚན་ཉིད་ཚང་བའི་བསྐྱེད་རིམ་ཕྲ་རགས་མཐར་ཕྱིན་པ་འགྲོ་དགོས།
ཞེས་གསུངས་སོ། །འོན་ཀྱང་གསང་སྔགས་མིང་གྲངས་ལས། དེ་འདྲའི་བསྐྱེད་
རིམ་རགས་པ་ནི། །འགྲུབ་ནས་རྫོགས་རིམ་ཞུགས་ན་བཟང༌། །སྙིགས་དུས་མི་
རྣམས་ཚེ་ཐུང་བས། །བསྐྱེད་རིམ་ཕྲ་མོ་མཐར་ཕྱིན་ནས། །ཐུན་མོང་དངོས་གྲུབ་
གྲུབ་ཆེན་བརྒྱད། ། བསྒྲུབ་པའི་ལོང་སྐབས་མི་འདུག་གསུངས། །ཞེས་དང༌།
དྭགས་པོའི་རྫོགས་རིམ་ལས་ཀྱང་། བསྐྱེད་རིམ་རགས་པ་མཐར་ཕྱིན་པའི་
མཚམས་ནས་རྫོགས་རིམ་སྒོམ་པ་ལ་འཇུག་པ་འདིར་ཡང་རུང་བའི་ཕྱིར་རོ། །
ས་འདུག་པས་ཁ་ཚོན་གཅོད་དཀའོ། །དེ་ལྟ་ནའང་རགས་པ་ཙམ་
མཐར་ཕྱིན་ནས་རྫོགས་རིམ་ལ་འཇུག་པ་དང༌། ཕྲ་མོ་མཐར་མ་ཕྱིན་བར་དུ་
མི་འཇུག་པ་གཉིས་(༥༨ན)དབང་པོ་དམན་མཆོག་འདྲ་བ་ལ་ཕྱི་མ་ལམ་མྱུར་
བར་ལམ་རིམ་ལས་རྩ་བརྔ་བ་དང་ཟོར་བ་བདར་བའི་དཔེ་ལྟར་ཡིན་ནམ་
སྙམ་མོ། །ཁ་ཅིག །ཕྲ་ཐིག་འདི་བསྒོམ་པའི་གནས་ཡིན་ན་སྟེང་འོག་གི་སྣ་རྩེ་

གང་རུང་ཡིན་པས་ཁྱབ་ཟེར། འདིར་བསྟན་བསྐྱེད་རིམ་གྱི་ཕྲ་ཐིག་བསྒོམ་པའི་
ལུས་ཀྱི་གནས་དེ་ལ་སྙིང་ཁ་སོགས་སྟེང་འོག་གི་སྣ་རྩེ་ལས་གཞན་བཤད་པ་
མེད་པར་ཐལ། འདོད་མི་ནུས་ཏེ། ཡེ་ཤེས་ཞབས་ལུགས་ཀྱིས་བསྐྱེད་རིམ་པའི་
གནས་སྐབས་དང་པོ་གཉིས་སུ་ཕྲ་མོ་སྙིང་ཁར་བསྒོམ་པར་བཤད་པའི་ཕྱིར་ཏེ།
སྔགས་རིམ་ལས། ཐིག་ལེའི་རྣལ་འབྱོར་ནི་རང་གི་ཡེ་ཤེས་སེམས་དཔའི་ཐུགས་
ཀའི་ཕྱག་མཚན་ལ་གནས་པའི་ཏིང་ངེ་འཛིན་སེམས་དཔའ་སྒོམ་པ་ལ་ཡེ་ཤེས་
ཞབས་ཡབ་སྲས་ཀྱིས་བཤད་དེ། ཞེས་སོ། །འོ་ན་ས་ལམ་རྣམ་གཞག་ཏུ་ཕྲ་མོའི་
རྣལ་འབྱོར་འདིའི་མཚན་ཉིད་ཀྱི་ཟུར་དུ་སྟེང་འོག་གི་སྒོར་དམིགས་རྟེན་ཐིག་
ལེའམ་ཞེས་གསུངས་པ་ཇི་ལྟར་དྲངས་ཤེ་ན། དེ་ནི་འདུས་པ་འཕགས་ལུགས་ཀྱི་
དབང་དུ་བྱས་པའོ། །ཁ་ཅིག །འདིར་བླ་མེད་པས་ཕྲ་མོའི་སྐབས་ཞི་ལྷག་གཉིས་
གསར་དུ་ཐོབ་པའི་ཚེ་ངེས་པར་གཅིག་ཅར་དུ་ཐོབ་པས་ཁྱབ་ཟེར་ན། འདུས་པ་
འཕགས་ལུགས་ལ་ཕྲ་མོའི་སྐབས་འདིར་ཞི་ལྷག་རིམ་ཅན་དུ་ཐོབ་པ་ཞིག་མེད་
པར་ཐལ་དམ་བཅའ་དེའི་ཕྱིར། འདོད་ན། དེ་ཡོད་པར་ཐལ། འདིར་ཕྲ་མོའི་
རྣལ་འབྱོར་སྒོམ་པའི་གོ་རིམ་ལ། དང་པོར་ཕྲ་མོ་ལ་སེམས་བརྟན་པ་མ་ཐོབ་
བར་དུ་སྤྲོ་བསྡུ་མི་བྱེད་ཅིང་ཕྲ་མོ་བརྟན་ནས་སྤྲོ་བསྡུ་ལ་སློབ་པ་ཡིན་པ་གང་
ཞིག་དེའི་དང་པོའི་སྐབས་ཞི་གནས་དང་། གཉིས་པའི་སྐབས་ལྷག་མཐོང་
གསར་དུ་ཐོབ་པ་ཞིག་ཀྱང་ཡོད་པའི་ཕྱིར། དང་པོ་གྲུབ་སྟེ། རྩ་རྒྱུད་ལེའུ་གསུམ་
པ་ལས། རིན་ཆེན་བརྟན་པར་གྱུར་ནས་སྤྲོ། །བརྟན་པར་མ་གྱུར་ཡོངས་མི་སྤྲོ། །
ཞེས་གསུངས་(༥༨བ)པའི་ཕྱིར། གཉིས་པ་གྲུབ་སྟེ། སྔགས་རིམ་ལས། སྟེང་སྒོའི་
ཕྲ་མོ་བརྟེན་པ་ན་ཤིན་ཏུ་སྦྱངས་པ་འཐོབ་པར་ཤཱཀྱ་བཤེས་གཉེན་གྱིས་བཤད་
ལ། དེ་ས་སྡེ་ལ་སོགས་པའི་གཞུང་ཆེ་བ་མང་པོར་ཞི་གནས་རྙེད་པའི་སྐབས་ལ་
བཤད་པས་དེའི་ཚེ་ཞི་གནས་གྲུབ་པ་ཡིན་ནོ། །དེ་ནས་སོ་སོར་རྟོག་པའི་ཤེས་
རབ་ཀྱིས་སྤྲོ་བསྡུ་ཡང་ཡང་བྱེད་པ་ནི་གཞུང་གཞན་དང་བསྟུན་ན་ཇི་སྙེད་པ་

ལ་དམིགས་པའི་ལྷག་མཐོང་སྐྱོང་བ་དང་འདྲ་བས་དེ་ལྟར་བྱས་པ་དེས་ཞི་ལྷག་
ཟུང་དུ་འབྲེལ་བའི་ཏིང་ངེ་འཛིན་ཕུལ་ཕྱིན་རྙེད་དོ། །དེ་ལྟ་བུའི་རྣལ་འབྱོར་
བརྟན་པ་ན་བསྐྱེད་རིམ་མཐར་ཕྱིན་པར་འཇོག་པ་ནི་གསང་འདུས་པ་གཉིས་
ཀྱི་ལུགས་སོ་ཞེས་གསུངས་པའི་ཕྱིར། ཡང་ཁ་ཅིག །ལུང་དེ་ལ་བརྟེན་ནས་སྔགས་
ལུགས་ལའང་ཞི་ལྷག་རིམ་ཅན་དུ་ངེས་པར་ཐོབ་དགོས་ཟེར་ན། དོགས་པའི་
གཞི་ཆེའང་རེ་ཞིག་བླ་མེད་ཀྱི་སྐབས་འདིར་ཞི་ལྷག་གཅིག་ཅར་ཐོབ་པ་ཡོད་
པར་ཐལ། ཨ་ཁུ་ཤེས་རབ་རྒྱ་མཚོའི་གསང་བསྐྱེད་ལས། སྔགས་ལུགས་ལ་ཞི་
ལྷག་གཅིག་ཅར་ཐོབ་པ་ཡོད་པར་བསམ་གཟུགས་ཆེན་མོ་ལས་བཤད་དོ། །ཞེས་
གསུངས་པ་ལྟར། ཀུན་མཁྱེན་འཇམ་དབྱངས་བཞད་པའི་བསམ་གཟུགས་ཆེན་
མོ་ལས། འདིར་བླ་མེད་དམིགས་ཀྱིས་བསལ་བས་དེ་ལ་དཔྱད་སྒོམ་མ་བྱས་པར་
ལྷག་མཐོང་བསྐྱེད་པ་ཡོད་ལ། ཞི་ལྷག་གི་གོ་རིམ་ཡང་མཐའ་གཅིག་ཏུ་ངེས་
ཅན་མི་དགོས་པར་གཅིག་ཅར་སྐྱེ་སྲིད་དོ། །ཞེས་གསུངས་ལ། ཡིག་ཆུང་ཉེར་
གཅིག་གི་དང་པོ་ལས་ཀྱང༌། བླ་མེད་དང་ཕར་ཕྱིན་གྱི་ཐེག་པའི་ལྟ་བ་སྐྱོང་
ཚུལ་ཡེ་མི་འདྲ་ཞིང་། ཞི་ལྷག་གི་གོ་རིམ་དང་ལྟ་བ་བསྐྱངས་པའི་བྱེད་ལས་
སོགས་ལ་ཁྱད་པར་ཤིན་ཏུ་ཆེ་བ་དང༌། ཞེས་གསུངས་པའི་ཕྱིར་རོ། །དེ་ལྟ་
ནའང་འདིར་དེ་གཉིས་གཅིག་ཅར་ཐོབ་པས་ཁྱབ་པ་ནི་མིན་ཏེ། གོང་དུ་
བཤད་པ་ལྟར་དང་བསམ་གཟུགས་ཡིག་ཆར་ཡང་(༥༩ན)སྐྱེ་སྲིད་པ་ཙམ་དུ་
གསུངས་པའི་ཕྱིར་དང་། ཀཱིརྟིའི་ས་ལམ་དུའང་། གོང་སྨོས་གནད་ཀྱིས་རླུང་
སེམས་དུལ་བའི་མཐུས། །ཞི་ལྷག་གཅིག་ཅར་ཐོབ་པའང་ཡོད་པར་གསུངས། །
ཞེས་གཅིག་ཅར་ཐོབ་པའང་ཡོད་གསུངས་པ་མ་གཏོགས་ངེས་པར་གཅིག་ཅར་
ཐོབ་པར་མ་གསུངས་པའི་ཕྱིར། འོ་ན་བླ་མེད་པས་ཞི་ལྷག་ཕྲ་ཐིག་གི་སྐབས་
འདིར་སྐྱེད་པ་ཡིན་ན། བསམ་གཏན་གྱི་དངོས་གཞི་སྐབས་གང་དུ་སྐྱེས། ཕར་
ཕྱིན་སྐབས་ཐེག་ཆེན་ཚོགས་ལམ་ཆེན་པོ་ནས་ངེས་པར་ཆོས་རྒྱུན་གྱི་ཏིང་ངེ་

འཛིན་ཐོབ་པས་བསམ་གཏན་གྱི་དངོས་གཞིའང་དེར་ངེས་པར་ཐོབ་པར་
འདོད་པ་ལྟར་འདིར་འདོད་དམ་ཞེ་ན། འདིར་དེ་ལྟར་མི་འདོད་དེ། བླ་མེད་པ་
རིགས་ངེས་ཀྱི་ཚོགས་སྦྱོར་གཉིས་ཀྱི་སྐབས་དངོས་གཞི་མི་སྐྱེད་པའི་ཕྱིར་ཏེ།
ལེའུ་བཅུ་གཅིག་པའི་མཐའ་གཅོད་རིན་ཆེན་མྱུ་གུ་ལས། སོ་སོ་སྐྱེ་བོའི་སྐབས་སུ་
བསམ་གཏན་གྱི་དངོས་གཞི་རྒྱུད་ལ་སྐྱེད་ནའང་འདོད་པའི་ཉོན་མོངས་མངོན་
གྱུར་སྤངས་དགོས་ལ། དེ་ཡང་ཞི་རགས་ཀྱི་རྣམ་པ་ཅན་གྱི་ལམ་སྒོམ་པ་མེད་ན་
མི་འགྲུབ་པ་ནི་འདིར་ཡང་འདྲ་ལ། རྒྱུད་སྡེ་བཞི་གའི་ལམ་དུ་ཞི་རགས་ཀྱི་རྣམ་
པ་ཅན་གྱི་ལམ་བསྒོམས་ནས་འདོད་ཡོན་ལ་ཆགས་པ་དང་བྲལ་བར་བྱེད་ཚུལ་
མ་བཤད་ལ། ཁྱད་པར་དུ་དབང་པོ་གཉིས་སྦྱོར་གྱི་ཆགས་པ་ལམ་དུ་བྱེད་པ་བླ་
མེད་ཀྱི་སྐབས་འདིར་ཞི་རགས་ཀྱི་ལམ་སྒོམ་པ་གོལ་ས་ཡིན་པས་མི་འདོད་དོ། །
ཞེས་གསུངས་པའི་ཕྱིར། དེས་ན་བླ་མེད་སྐབས་དོན་གྱི་ལྷན་སྐྱེས་ཐོབ་པ་ན་དེའི་
སྟོབས་ཀྱིས་དངོས་གཞི་ཐོབ་པར་འདོད་དགོས་སམ་སྙམ་ཞིང་མངོན་ཤེས་ཀྱི་
སེམས་རྟེན་ལའང་ཉེར་བསྡོགས་ཙམ་ལས་དངོས་གཞི་ངེས་བཟུང་དུ་མི་དགོས་
པ་ཤེས་པར་བྱའོ། ། སྐུ་གསུམ་ལམ་ཁྱེར་གྱི་བསྐྱེད་རིམ་གྱི་སྐབས་སུ་སྦྱང་གཞི་
སྦྱོང་བྱེད་ངོ་འཕྲོད་པ་གལ་ཆེ་བར་གསུངས་པའི་དོན་ནི། (༥༩བ) དཔེར་ན་ཆོས་
སྐུའི་ལམ་ཁྱེར་གྱི་སྐབས་ལྟ་བུ་ལ་མཚོན་ན་ཐ་མལ་པའི་འཆི་བ་སྦྱང་གཞི་ཡིན་
པ་དང་། ཆོས་སྐུའི་ལམ་ཁྱེར་དེ་སྦྱོང་བྱེད་ཡིན་པ་ཤེས་ནས་དེ་སྦྱོང་བྱེད་དུ་
དམིགས་ནས་སྒོམ་དགོས་པའི་དོན་ཏེ། དེ་བཞིན་དུ་ལམ་རྫོགས་རིམ་གྱི་དཔེ་
དོན་གྱི་འོད་གསལ་གྱི་སྨིན་བྱེད་དང་འབྲས་བུ་ཆོས་སྐུ་འགྲུབ་བྱེད་དུ་ངོ་ཤེས་
ནས་དགོས་པ་དེ་དང་དེའི་ཕྱིར་འདི་བསྒོམ་སྙམ་པའི་འཕེན་པ་བཏང་གིན་
བསྒོམ་དགོས་སོ། །འོ་ན་ལམ་ཁྱེར་གསུམ་གྱིས་སྐྱེ་འཆི་བར་དོ་གསུམ་སྦྱོང་ཚུལ་
དང༌། དེ་རྣམས་རྫོགས་རིམ་སྨིན་བྱེད་དུ་འགྱུར་ཚུལ་ཇི་ལྟར་ཡིན་ཞེ་ན། སྤྱིར་ན་

གཉེན་པོ་ལའང་སྦྱོང་བའི་ཐ་སྙད་བྱེད་པའི་སྐབས་ཡོད་ཀྱང་འདིར་ནི་དྲི་མ་
སེལ་བའི་སྒོ་ནས་སྦྱོང་བ་ཡིན་ཞིང་དེ་ཡང་སེམས་ཀྱི་རིགས་འདྲ་དྲི་བྲལ་དུ་
བྱེད་པ་ལ་སེམས་སྦྱོང་ཞེས་པ་དང་། བདག་འཛིན་སྦྱོང་བ་ལྟ་བུ་ནི་ཁོའི་དོད་
ལ་ཁོ་དང་རྣམ་པ་མཐུན་པ་ཞིག་བསྐྱེད་པ་མིན་པར་རིགས་འདྲ་སླར་གཏན་
ནས་སྐྱེ་མི་རུང་དུ་བྱས་ནས་སྦྱོང་བ་དང་། ཆོས་ཉིད་མངོན་དུ་འགྱུར་བ་ལ་སྒྲིབ་
བྱེད་གཉེན་པོས་བསལ་བ་ལ་ཆོས་ཉིད་སྦྱོང་བའི་ཐ་སྙད་ཡོད་ཀྱང་། འདི་ནི་
སྦྱོང་ཚུལ་གསུམ་པོ་དེ་གང་ཡང་མིན་ཏེ། རིམ་པ་བཞིན་སྐྱེ་ཤི་བར་དོ་གསུམ་གྱི་
རིགས་འདྲ་དྲི་བྲལ་དུ་བྱེད་པ་མ་ཡིན་པའི་ཕྱིར་དང་། འདི་ལ་ཁོ་དང་མཐུན་
པའི་ཆོས་གཞན་ཞིག་སྐྱེད་པ་ཡིན་པའི་ཕྱིར་དང་། སྐྱེ་ཤི་བར་དོ་གསུམ་ཐོག་མ་
མེད་པ་ནས་མངོན་དུ་གྱུར་ཟིན་པའི་ཕྱིར་རོ། །དེས་ན་འདིར་སྦྱང་གཞི་གསུམ་
པོ་དེ་དངོས་མི་འབྱུང་བར་བྱས་ནས་དེའི་དོད་དུ་དེ་དང་ཆོས་མཐུན་པའི་ལམ་
དང་འབྲས་བུའི་སྐབས་ཀྱི་སྐུ་གསུམ་འབྱུང་བར་བྱེད་པ་རིམ་གཉིས་ཀྱིས་སྦྱང་
གཞི་གསུམ་སྦྱོང་བའི་དོན་དུ་ཤེས་པར་བྱའོ། །རྫོགས་རིམ་གྱི་སྨིན་བྱེད་དུ་འགྱུར་
ཚུལ་ནི་སྤྱིར་(༦༠ན)བསྐྱེད་རིམ་བསྒོམས་པས་ལྷག་པའི་ལྷས་བྱིན་གྱིས་རློབས་
པ་དང་། ལས་སྒྲིབ་སྦྱོང་ཞིང་བསོད་ནམས་རླབས་ཆེན་བསགས་པས་རྫོགས་
རིམ་ཟབ་མོ་བདེ་བླག་ཏུ་སྐྱེ་བར་འགྱུར་བའང་ཡིན་མོད། གཙོ་བོ་ནི་ཐ་མལ་གྱི་
སྐྱེ་ཤི་བར་དོ་གསུམ་དངོས་སུ་སྦྱོང་བྱེད་རྫོགས་རིམ་དང་རྣམ་པ་རྗེས་སུ་མཐུན་
པར་བསྒོམས་པས། ཐ་མལ་སྐྱེ་ཤི་བར་དོའི་སྣང་ཞེན་མགོ་མནན་པའི་སྒོ་ནས་
རྫོགས་རིམ་གྱི་སྨིན་བྱེད་དུ་འགྲོ་བ་ཡིན་པར་གསུངས་སོ། །འདིར་གསལ་སྒྲོན་
ལས། རིམ་གཉིས་གོ་རིམ་ངེས་ཅན་དུ་སྐྱེད་དགོས་པར་གསུངས་པ་གཞན་ནི་སླ་
ལ། གསང་བ་གྲུབ་པའི་ལུང་ནི་སྔར་འཕགས་སྐོར་གྱི་གཞུང་གི་གྲངས་ཀྱི་སྐབས་
གསལ་ལ། གསུམ་པ་ལྷ་རྫས་མཆོག་གསུངས་པ་ནི་ཡེ་ཤེས་ཀྱི་ཕྱག་རྒྱས་ལྷའི་
རྒྱུད་ལ་བདེ་ཆེན་བསྐྱེད་ནས་མཉེས་པར་བྱེད་པས་དེ་ལྟར་བརྗོད་པའི་ཕྱིར།

་གཅིག་ཅར་བའི་ཐ་སྙད་མར་པའི་གསུང་ནའང་སྐོར་རེ་གཉིས་བྱུང་
ཡང་བསྐྱེད་རིམ་སྐྱེ་བ་སྔ་མ་རྣམས་སུ་སོང་བ་ལ་དེ་ལྟར་གསུངས་པའོ།
བསྐྱེད་རིམ་རགས་པའི་རྣལ་འབྱོར་ལ་སྔགས་ལ་གཞོལ་བའི་རྣལ་འབྱོར། ཕྲ་
མོའི་རྣལ་འབྱོར་ལ་ནང་ལ་གཞོལ་བའི་རྣལ་འབྱོར་ཟེར་བ་ནི་དང་པོའི་
སྐབས་ཞི་སོགས་ཀྱི་ལས་འགྲུབ་པར་གཙོ་བོ་སྔགས་ཀྱི་བཟླས་བརྗོད་ལ་ལྟོས་
ཤིང༌། ཕྱི་མའི་སྐབས་གཙོ་བོ་ནང་ཏིང་ངེ་འཛིན་གྱི་སྟོབས་ཀྱིས་འགྲུབ་པས་
དེ་ལྟར་བརྗོད་པའི་ཕྱིར། །
གཉིས་པ་རྫོགས་རིམ་གྱི་རྣམ་གཞག་བཤད་པ།
༈ གཉིས་པ་རྫོགས་རིམ་གྱི་རྣམ་གཞག་བཤད་པ་ལ། སྤྱིར་རྫོགས་རིམ་གྱི་
གཙོ་བོ་ཨེ་ཝཾ་གྱི་དོན་བཤད་པ། དབེན་པ་གསུམ་གྱི་རྫོགས་རིམ་སོགས་སོ་སོར་
བཤད་པའོ། །དང་པོ་ནི། འདུས་པ་སོགས་བླ་མེད་ཀྱི་རྒྱུད་རྣམས་ཀྱི་ཐོག་མར་
གསུངས་པའི་ཨེ་ཝཾ་གྱི་དོན་ལ། ཐོབ་བྱ་འབྲས་བུའི་ཨེ་ཝཾ། ཐོབ་བྱེད་ལམ་གྱི་
དང༌། དེ་འདྲེན་བྱེད་རྟགས་ཀྱི་ཨེ་ཝཾ་(༦༠་བ)གསུམ་གསུངས་པ་ལ། ཁ་ཅིག །དང་
པོའི་ཨེ་ཝཾ་ལ་ཨེས་མཚོན་དོན་གསང་བ་དང་མཁའ་དབྱིངས་སོགས་དང་། ཝཾ་
གྱི་མཚོན་དོན་རྡོ་རྗེ་སེམས་དཔའ་ལ་སོགས་པ་སྟེ། མདོར་ན་སྟོན་པ་རྡོ་རྗེ་
བཙུན་མོའི་བྷ་གའི་དབྱིབས་ཅན་གྱི་ཆོས་འབྱུང་གི་དབུས་སུ་བཞུགས་ནས་ཆོས་
སྟོན་པ་དེ་འདིར་བསྟན་ཐོབ་བྱ་འབྲས་བུའི་ཨེ་ཝཾ་དུ་འཇོག་སྟེ། ཨེ་ནི་གསང་བ་
མཁའ་དབྱིངས་དང༌། ཞེས་སོགས་གསུངས་པའི་ཕྱིར། ཟེར་ན། འོ་ན་འདིར་
བསྟན་གྱི་དེ་ལ་གསང་བ་སོགས་ཀྱི་ངེས་དོན་སྟོང་ཉིད་དང་རྡོ་རྗེ་སེམས་
དཔའ་སོགས་ཀྱི་ངེས་དོན་འབྲས་དུས་ཀྱི་བདེ་བ་ཆེན་པོའི་ཡེ་ཤེས་ལ་བྱས་ནས།
དེ་ལྟ་བུའི་འབྲས་དུས་ཀྱི་བདེ་སྟོང་དབྱེར་མེད་ཀྱི་ཡེ་ཤེས་དེ། འདིར་བསྟན་གྱི་

དེ་ལ་འཇོག་དགོས་པ་མ་ཡིན་པར་ཐལ། འདོད་ཚུལ་དེ་འཐད་པའི་ཕྱིར། འདོད་
ན། གསལ་སྒྲོན་ལས། དེའི་ཡང་གསང་བ་ལ་སོགས་པའི་ངེས་དོན་ནི་སྟོང་པ་
ཉིད་དང༌། རྡོ་རྗེ་སེམས་དཔའ་ལ་སོགས་པའི་ངེས་དོན་ནི་ཐུགས་རྗེ་ཆེན་པོ་
ཡིན་པས་སྟོང་པ་དང་སྙིང་རྗེ་དབྱེར་མེད་པ་སྟོན་པ་ཡིན་ཏེ། ཞེས་གསུངས་པ་
མི་འཐད་པར་ཐལ་ལོ། །ལམ་དུས་ཀྱི་བདེ་སྟོང་དབྱེར་མེད་ཀྱི་ཡེ་ཤེས་ཐོབ་བྱེད་
ལམ་གྱི་ཨེ་ཝཾ་དུ་འཇོག་ལ་ཆོས་ཕུང་བརྒྱད་ཁྲི་བཞི་སྟོང་ལ་ཁྱབ་པའི་དོན་གྱི་
གཙོ་བོ་མདོར་བསྡུས་པ་ཡིན་པར་གསུངས་པའི་དོན་ལ་ཁ་ཅིག །བདེ་སྟོང་
དབྱེར་མེད་ཀྱི་ཨེ་ཝཾ་ཆོས་ཕུང་བརྒྱད་ཁྲི་བཞི་སྟོང་གི་བརྗོད་བྱའི་གཙོ་བོ་ཡིན་
པ་དེའི་དོན་ཡིན་ཟེར་ན། ཆོས་ཕུང་བརྒྱད་ཁྲི་བཞི་སྟོང་གིས་བདེ་སྟོང་གི་ཡེ་
ཤེས་བསྟན་པར་ཐལ། འདོད་པ་དེའི་ཕྱིར། འདོད་ན། ཕར་ཕྱིན་ཐེག་པའི་མདོ་
སྡེ་དང༌། རྒྱུད་སྡེ་འོག་མ་རྣམས་སུ་དེ་བསྟན་པར་ཐལ་ལོ། འདོད་ན། བཀའ་
ཡིན་ན་བླ་མེད་ཀྱི་རྒྱུད་ཡིན་པས་ཁྱབ་པར་ཐལ་ལོ། །འདོད་མི་ནུས་སོ། །དེས་ན་
དེ་ནི་ཆོས་ཕུང་བརྒྱད་ཁྲི་བཞི་སྟོང་གི་བརྗོད་བྱའི་གནད་(༦༡ན)ཐམས་ཅད་
དེར་འདུ་བའི་དོན་དུ་ཤེས་པར་བྱའོ། །ཁ་ཅིག །རྒྱུད་གང་ལས་ཨེ་ཝཾ་གྱི་ཡི་གེ་
གཉིས་གསུངས་པ་དེ་ལས་བདེ་སྟོང་དབྱེར་མེད་ཀྱི་ཡེ་ཤེས་བསྟན་པས་ཁྱབ་སྟེ།
གང་ལ་འདི་གཉིས་མེད་པ་ནི། །ཞེས་སོགས་གསུངས་པའི་ཕྱིར་ཟེར་ན། རྒྱུད་སྡེ་
འོག་མ་ལ་བདེ་སྟོང་གི་ཡེ་ཤེས་སྟོན་པ་ཡོད་པར་ཐལ། དེ་ལ་ཐོག་མར་ཨེ་ཝཾ་གྱི་
ཡི་གེ་གཉིས་གསུངས་པ་ཡོད་པའི་ཕྱིར་ཏེ། དེ་ལ་འདི་སྐད་བདག་ཐོས་གསུངས་
པ་ཡོད་པའི་ཕྱིར། འདོད་མི་ནུས་ཏེ། ཆོས་ཅན་དེ་ཡིན་པའི་ཕྱིར། དེས་ན་རྒྱུད་
གང་ལས་ཡི་གེ་གཉིས་ཀྱི་མཚོན་དོན་བདེ་སྟོང་དབྱེར་མེད་སྟོན་པ་ཡོད་ན་དེ་
ལ་བརྟེན་ནས་བདེ་སྟོང་གི་དེ་ཉིད་ཐོབ་པ་ཡོད་ལ་མེད་ན་དེ་མེད་ཅེས་པ་
ཡིན་པའི་ཕྱིར། བདེ་ཆེན་དེ་འདྲེན་བྱེད་རྟགས་ཀྱི་ཨེ་ཝཾ་ལ་གཉིས་གསུངས་པའི་
རྩ་འཁོར་གྱི་དབང་དུ་བྱས་པའི་རྩ་འཁོར་གྱི་དབྱིབས་ལ་གྲུ་གསུམ་དང་ཟླུམ་པོ་

གསུངས་པ་ནི་རྩ་འཁོར་གྱི་རྩ་རང་རང་གི་དབྱིབས་ལ་ཟེར་བར་ཨེ་འདུག་སྙམ་
པ་མཁས་པ་འགའ་ཞིག་གི་གསུང་ལས་འབྱུང་ཞིང་། ཨེ་ཝཾ་གྱི་ལམ་དང་འབྲས་
བུའི་སྐབས་ཀྱི་བདེ་སྟོང་དང་བདེན་གཉིས་དབྱེར་མེད་ཀྱི་ཟུང་འཇུག་སོགས་
སྟོན་ནུས་པ་ནི་རྡོ་རྗེ་འཆང་གིས་བརྡ་མཛད་པའི་དབང་གིས་ཡིན་པར་
གསུངས་ལ། དེའི་ཕྱིར་རྒྱུད་སྡེ་འོག་མ་དང་ཕར་ཕྱིན་ཐེག་པའི་སྡེ་སྣོད་ཀྱི་དབུར་
ཨེ་ཝཾ་གྱི་ཡི་གེ་ཡོད་ཀྱང་བདེ་སྟོང་དབྱེར་མེད་ཀྱི་ཡེ་ཤེས་སྟོན་དགོས་པ་མ་
ཡིན་ནོ། །འདིར་ལུས་ལ་གནད་དུ་བསྣུན་ཞེས་པ་དང་དམིགས་པ་ལ་གནད་དུ་
བསྣུན་ཞེས་པ་ནི་རླུང་དབུ་མར་འཇུག་པའི་སྒོ་ཡོད་པའི་ལུས་ཀྱི་གནད་ཆེ་སར་
དམིགས་པ་རྩེ་གཅིག་ཏུ་གཏད་ནས་སྒོམ་པར་བྱེད་པའི་དོན་དེ་ཡིག་ཆུང་ལས་
བཤད་དོ། །ཁ་ཅིག །འདིར་བསྟན་སྙིང་རྗེ་ཡིན་ན་སྙིང་རྗེ་ཡིན་པས་ཁྱབ་ཟེར་ན།
བདེ་སྟོང་དབྱེར་མེད་ཀྱི་(༦༡བ)བདེ་བ་ཆེན་པོའི་ཡེ་ཤེས་ཆོས་ཅན། དེར་ཐལ།
དེའི་ཕྱིར། འདོད་ན། དེ་ཆོས་ཅན། རང་གི་དམིགས་ཡུལ་དུ་གྱུར་པའི་སེམས་
ཅན་ལ་དམིགས་ནས་སྡུག་བསྔལ་དང་འབྲལ་བར་འདོད་པའི་རྣམ་པ་ཅན་
ཡིན་པར་ཐལ་ལོ། །ཁ་ཅིག །འདིར་བསྟན་སྙིང་རྗེ་ཡིན་ན་བདེ་བ་ཆེན་པོའི་ཡེ་
ཤེས་ཡིན་པས་ཁྱབ་ཟེར་ན། ཟུང་འཇུག་པའི་སྒྱུ་མའི་སྐུ་ཆོས་ཅན། དེར་ཐལ།
དེའི་ཕྱིར། དེར་ཐལ། གསལ་སྒྲོན་ལས། བདེན་གཉིས་དབྱེར་མེད་ཀྱི་སྟོང་པ་དང་
སྙིང་རྗེའི་དོན་བཤད་པའོ། །ཞེས་གསུངས་པའི་ཕྱིར། འདིར་བསྟན་གྱི་སྟོང་པ་
ལའང་ཡུལ་རྣམ་ཐར་སྒོ་གསུམ་ལྟ་བུ་སྟོང་ཉིད་དངོས་དང༌། དེ་རྟོགས་པའི་
ཤེས་རབ་ལྟ་བུ་ཡུལ་ཅན་དང་། དོན་གྱི་འོད་གསལ་ལྟ་བུ་ཡུལ་ཅན་ཁྱད་པར་བ་
སྟེ་དབྱེ་བ་མང་ངོ་། །འཁོར་རྩ་ལ་བདེན་འཛིན་འཇོག་པ་དང་དེ་སྤོང་བ་ལ་
བདེན་མེད་རྟོགས་པའི་ཤེས་རབ་དགོས་པ་དང་ལྟ་བ་དེ་རྒྱུད་ལ་སྐྱེད་པའི་
ཚུལ་རྣམས་ནི་ཕར་ཕྱིན་ཐེག་པའི་སྐབས་དང་མཚུངས་སོ། །ཁ་ཅིག །སོ་སོར་
རྟོག་པའི་ཤེས་རབ་ཀྱིས་དཔྱད་ནས་གཏན་ལ་ཕབ་པའི་སྟོང་ཉིད་སྒོམ་པ་

སྔགས་ལ་མི་རུང་སྟེ། དུས་འཁོར་རྒྱུད་ལས། ཕུང་པོ་རྣམ་དཔྱད་སྟོང་པ་ཉིད། །
ཆུ་ཤིང་བཞིན་དུ་སྙིང་པོ་མེད། །ཅེས་གསུངས་པའི་ཕྱིར་ཟེར་ན། ལུང་དེའི་དོན་
ཕུང་སོགས་ཀྱི་བཏགས་དོན་བཙལ་ནས་མ་རྙེད་པ་ན་གཏན་མེད་དུ་བཟུང་
ནས་དེ་རང་བཞིན་མེད་པའི་དོན་དུ་འདོད་པ་འགོག་པར། ལེའུ་ལྔ་པའི་འགྲེལ་
ཆེན་གྱི་ལུང་གིས་གྲུབ་པའི་ཕྱིར། བདེ་བ་ཆེན་པོའི་ཡེ་ཤེས་དང་དག་པའི་སྒྱུ་ལུས་
ལ་སྙིང་རྗེ་ཞེས་ཅིའི་ཕྱིར་བརྗོད་ཅེ་ན། སྙིང་རྗེའི་སྐད་དོད་ཀ་རུ་ཎ་ཞེས་པ་སྒྲ་
ཐད་སོར་བསྒྱུར་ན་བདེ་འགོག་ཅེས་པར་འགྱུར་ཞིང་། དེ་ཡང་སྙིང་རྗེ་ཆེན་
པོས་དམན་པའི་ཞི་བདེ་འགོག་པས་དེ་ལྟར་བརྗོད་པ་ལྟར། བདེ་བ་ཆེན་པོའི་
ཡེ་ཤེས་ཀྱིས་ཁམས་ཕྱི་རོལ་ཏུ་འཛག་(༦༢ན)པའི་བདེ་བ་འགོག་པས་དེ་ལྟར་
བྱ་ལ། སྒྱུ་མའི་སྐུ་ཡང་འདིར་ཐབས་ཀྱི་གཙོ་བོ་ཡིན་པས་ཞི་མཐའ་འགོག་བྱེད་
ཀྱི་ཆ་ནས་བཏགས་པ་འདྲའོ། །ཁ་ཅིག །ཨེ་ཝཾ་ཞེས་པ་འདིར་རྒྱུད་ཀྱི་ཐོག་མའི་
འདི་སྐད་ཀྱི་དོན་ཡིན་པས། དེ་རྒྱུད་ཀྱི་སྟོན་པ་རྡོ་རྗེ་འཆང་གིས་བདེ་སྟོང་གི་
ཡེ་ཤེས་སོགས་ཀྱི་ཐབས་མཚོན་བྱེད་དུ་གསུངས་པར་ཇི་ལྟར་འཐད་དེ། དེ་
བཀའ་བསྡུ་བ་པོའི་ཚིག་ཡིན་པའི་ཕྱིར་ཟེར་ན། མ་ཁྱབ་སྟེ། སྡུད་པ་པོ་དང་
རྒྱུད་གསུངས་པ་པོ་རྒྱུད་ཐ་དད་པ་མེད་པའི་ཕྱིར་ཏེ། སྒྲོན་གསལ་ལས། དེ་ནི་
བདེན་ཏེ། འདིར་སྡུད་པར་བྱེད་པ་ནི་མེད་དོ། །ཞེས་གསུངས་པའི་ཕྱིར། ཁ་
ཅིག །འདི་སྐད་བདག་གིས་སོགས་དང་པོ་རྒྱུད་གསུངས་པའི་དུས་ན༑
འཆང་རང་གིས་གསུངས་པ་ཡིན་གྱི་ཕྱིས་སྡུད་པ་པོས་གསུངས་པའི་ཚིག་མིན་
ཏེ། སྒྲོན་གསལ་གྱི་ལུང་དེའི་ཕྱིར་དང་། རྡོ་རྗེ་འཆང་རང་གིས་རྡོར་ཕྲེང་སོགས་
ལས་དེའི་དོན་བཀྲལ་བའི་ཕྱིར་རོ་ཞེ་ན། སྒྲོན་གསལ་གྱི་དོན་རྒྱུད་གསུང་བ་པོ་
དང་སྡུད་བ་པོ་རྒྱུད་ཐ་དད་མེད་པའི་དོན་དུ་བཤད་པའི་ཕྱིར་དང་། འདུས་པ་
སོགས་སྟོན་པ་མྱ་ངན་ལས་མ་འདས་གོང་བསྡུས་ནས་བཤད་རྒྱུད་རྣམས་ཀྱིས་
འདི་སྐད་བདག་ཐོས་སོགས་ཀྱི་དོན་བཀྲལ་བ་ཡིན་པའི་ཕྱིར་ཏེ། ཊཱི་ཀ་ལས།

སྟོན་པ་མྱ་ངན་ལས་འདས་པའི་མཛད་པ་བསྟན་པའི་རྗེས་སུ་འདུས་པ་ལ་
སོགས་པའི་རྒྱུད་སྡེ་རྣམས་བསྡུས་པ་མིན་ཏེ། རྡོ་རྗེ་ཕྲེང་བ་དང་དགོངས་པ་
ལུང་སྟོན་ལ་སོགས་པར་སྡུད་པ་པོས་བསྡུས་ཟིན་པའི་རྗེས་སུ་འདི་སྐད་བདག་
ཐོས་ལ་སོགས་པའི་གླེང་གཞི་རྣམས་ལ་རྡོ་རྗེ་འཆང་རང་ཉིད་ཀྱིས་བཤད་པ་
མཛད་པའི་ཕྱིར། ཞེས་གསུངས་པའི་ཕྱིར། སྟོང་ཉིད་ཀྱི་ལྟ་བའི་ཕྱོགས་ལ་ཉན་
ཐོས་སྡེ་གཉིས་ཀྱི་འདོད་པའི་གང་ཟག་གི་བདག་མེད་ཕྲ་མོ་དང་། སེམས་ཙམ་
གྱིས་བཤད་པའི་གཟུང་འཛིན་རྫས་ཐ་དད་པས་(༦༢བ)སྟོང་པ་དང་། རང་རྒྱུད་
པའི་ལུགས་ཀྱི་བློ་གནོད་མེད་ལ་སྣང་བའི་དབང་གིས་བཞག་པ་ཙམ་མ་ཡིན་
པར་ཡུལ་རང་གི་ཐུན་མོང་མ་ཡིན་པའི་སྡོད་ལུགས་ཀྱི་ངོས་ནས་གྲུབ་པ་བཀག་
པའི་སྟོང་པ་དང་། ཐལ་འགྱུར་བའི་ཐུན་མོང་མ་ཡིན་པའི་འདོད་པར་རང་ངོས་
ནས་གྲུབ་པ་དང་། རང་མཚན་གྱིས་གྲུབ་པ་ཐ་སྙད་དུའང་བཀག་པའི་སྟོང་པ་
དང་བཞི་ལས་བླ་མེད་ཀྱི་ཆེད་དུ་བྱ་བའི་གདུལ་བྱས་བདེ་སྟོང་སྦྱོར་ཚུལ་སྟོང་
ཉིད་ཀྱི་ལྟ་བ་ལ་ནི་ཕྱི་མ་རྟོགས་པའི་ལྟ་བ་ཡིན་ཞིང་། པད་དཀར་ལྟ་བུ་ལ་
སོགས་པས་བདེ་སྟོང་སྦྱོར་རྒྱུའི་ལྟ་བ་ལ་ནི་བར་པ་གཉིས་ཀྱི་དབང་དུ་བྱས་
པའི་ལྟ་བའང་ཡོད་པར་གསུངས་ཏེ། པད་དཀར་སོགས་ལ་ལྟ་བ་ཕྱི་མ་མ་རྙེད་
་མ་ཁྱབ་པ་ནི་ཤེས་པར་སླ་ཞིང་སྔར་ཡང་བཤད་ཟིན་ཏོ། །ཁ་ཅིག །བླ་མེད་
ཀྱི་བདེ་སྟོང་སྦྱོར་བའི་བདེ་བ་ཡིན་ན་རླུང་དབུ་མར་ཞུགས་གནས་ཐིམ་གསུམ་
བྱས་པ་ལས་བྱུང་བའི་བདེ་བ་ཡིན་པས་ཁྱབ་སྟེ། གསལ་སྒྲོན་ལས། མདོར་ན་
རྣལ་འབྱོར་རྒྱུད་མན་ཆད་རྒྱུད་སྡེ་གསུམ་དང་མཚན་ཉིད་ཀྱི་ཐེག་པར་ཞེས་པ་
ནས། ལུས་ཀྱི་རྩ་འཁོར་གྱི་གནད་དུ་བསྣུན་པ་ལས་རླུང་དབུ་མར་ཚུད་པའི་
དབང་གིས་གཏུམ་མོ་འབར་ནས་བྱང་སེམས་ཞུ་བའི་བདེ་བ་མ་བཤད་པས།
བདེ་སྟོང་སྦྱོར་བར་གསུངས་པའི་བདེ་བའི་དོན་མེད་དོ། །ཞེས་གསུངས་པའི་
ཕྱིར་ཟེར་ན། མ་ཁྱབ་སྟེ། རྫོགས་རིམ་གྱི་བདེ་སྟོང་སྦྱོར་རྒྱུའི་བདེ་བ་ལ་རླུང་དབུ་

མར་ཞུགས་པ་ལས་བྱུང་བའི་བདེ་བ་ཡིན་དགོས་པའི་དོན་ཡིན་པའི་ཕྱིར། དེ་
ལྟ་མ་ཡིན་ན་བསྐྱེད་རིམ་དུ་གྱུར་པའི་བདེ་སྟོང་དབྱེར་མེད་ཀྱི་ཡེ་ཤེས་མེད་
པར་ཐལ་ལོ། །དེ་ནི་འདོད་མི་ནུས་ཏེ། གཞུང་དུ་མ་དང་འགལ་ཞིང་ཨེ་ཝཾ་
གཉིས་ཀྱི་དོན་ཚུལ་བཞིར་བཤད་པའི་སྤྱི་དོན་ལ་བདེ་སྟོང་དབྱེར་མེད་ཀྱི་ཨེ་
ཝཾ་བཤད་པ་མི་རིགས་པར་ཐལ། (༦༣ན)བདེ་སྟོང་དབྱེར་མེད་ཀྱི་ཡེ་ཤེས་དེ་སྤྱི་
དོན་གཉིས་པོའི་གང་ཡང་མ་ཡིན་པའི་ཕྱིར་ཏེ། བསྐྱེད་རིམ་པ་དང་ཐུན་མོང་
བའི་སྤྱི་དོན་མ་ཡིན། རྒྱུད་སྡེ་འོག་མ་དང་། ཐུན་མོང་བའང་མ་ཡིན་པའི་ཕྱིར།
དང་པོ་དངོས། གཉིས་པ་འབུད་དོ། །འདིར་རྫོགས་རིམ་སྐབས་སུ་བདེ་སྟོང་
སྦྱོར་བར་གསུངས་པའི་བདེ་བ་ནི་ལྷན་ཅིག་སྐྱེས་པའི་དགའ་བ་ཡིན་པར་
གསལ་སྒྲོན་ལས་གསུངས་ལ། དེ་ཡང་ལྷན་སྐྱེས་ཞེས་པའི་དོན་ནི་གཉུག་མའི་
སེམས་ནི་སེམས་ཅན་རང་རང་དང་ཐོག་མེད་ནས་ལྷན་སྐྱེས་སུ་འབྱུང་བས་དེ་
ལ་ལྷན་སྐྱེས་ཞེས་བྱ་ཞིང་དེ་བདེ་བ་ཆེན་པོའི་ངོ་བོར་སྐྱེས་པ་ལ་དེ་ལྟར་བརྗོད་
པ་ཡིན་པར་མཁས་པ་འགའ་ཞིག་གིས་གསུངས་སོ། །དེ་ལ་ཁ་ཅིག །རྫོགས་རིམ་
པའི་བདེ་སྟོང་གི་ཡེ་ཤེས་ཡིན་ན་གཉུག་སེམས་སུ་གྱུར་པའི་སྟོང་ཉིད་རྟོགས་
པའི་བློ་ཡིན་པས་ཁྱབ་པར་ཐལ། དམ་བཅའ་འཐད་པའི་ཕྱིར་ན་མ་ཁྱབ་སྟེ།
གཙོ་བོའི་སྒོ་ནས་སྒྲ་བཤད་པ་ཙམ་ཡིན་པའི་ཕྱིར། སྙིང་ཁའི་རྩ་མདུད་གྲོལ་
ནས་མི་ཤིགས་པའི་སེམས་མངོན་དུ་མ་གྱུར་ཀྱང་སྣང་མཆེད་ཐོབ་གསུམ་ཐིམ་
པ་ན་སེམས་དེ་ལ་ཤིན་ཏུ་ཕྲ་བའི་སེམས་དང་གཉུག་སེམས་ཞེས་པའི་ཐ་སྙད་
རགས་པ་བྱས་ཀྱང་རུང་ངམ་བརྟག་འཚལ། དེ་འདྲའི་ལྷན་སྐྱེས་ཀྱི་བདེ་བ་དང་
སྟོང་པ་དབྱེར་མེད་དུ་སྦྱོར་ཚུལ་ཇི་ལྟར་ཡིན་སྙམ་ན། སྤྱིར་འདིའི་སྟོང་པ་ལ་
ཡུལ་སྟོང་ཉིད་དངོས་དང་། ཡུལ་ཅན་དེ་རྟོགས་པའི་ཤེས་རབ་གཉིས་སུ་ཡོད་
ལ། དང་པོའི་དབང་དུ་བྱས་ན་ཡུལ་སྟོང་པ་ཉིད་དང་ཡུལ་ཅན་དེ་རྟོགས་པའི་
ཡེ་ཤེས་གཉིས་ཡུལ་དང་ཡུལ་ཅན་དུ་སྦྱོར་བ་དང་དེ་ཡང་དོན་གྱི་འོད་གསལ་

སྐབས་ཆུ་ལ་ཆུ་བཞག་པ་ལྟར་རོ་གཅིག་ཏུ་སྦྱོར་བ་ཡོད་ལ། མོས་སྤྱོད་དུ་དེ་ལྟར་
མོས་པ་ཡིད་བྱེད་ཙམ་གྱིས་སྦྱོར་བའོ། །གཉིས་པའི་དབང་དུ་བཏང་ན་བདེ་
ཆེན་གྱི་(༦༣བ)ཡེ་ཤེས་དང་སྟོང་ཉིད་རྟོགས་པའི་ཤེས་རབ་གཉིས་གྲུབ་བདེ་
གཅིག་ཏུ་སྐྱེས་པའོ། །དེའི་དོན་ནི་པཎ་ཆེན་བསོད་གྲགས་ཀྱིས་སྐྱེ་འཇིག་གནས་
གསུམ་གཅིག་ཅེས་པའོ། །ཞེས་པ་ཙམ་ལས་མ་གསུངས་ཀྱང་། གཉལ་སྟོན་དཀའ་
འགྲེལ་བསྟན་པའི་སྒྲོན་མེར། ལྡོག་པ་ཐ་དད་ཅིང་སྐྱེ་འཇིག་གནས་གསུམ་དུས་
མཉམ་པའི་སྒོ་ནས་རྫས་རྒྱུན་གཅིག་ཏུ་སྐྱེས་པ་ལ་བཤད་པ་ལྟར་རོ། །ཁ་ཅིག །
རྫོགས་རིམ་ཡིན་ན་སློབ་པའི་རྣལ་འབྱོར་ཡིན་པས་ཁྱབ་ཟེར་ན། མི་སློབ་པའི་
ཟུང་འཇུག་ཆོས་ཅན། དེར་ཐལ། དེའི་ཕྱིར། མ་གྲུབ་ན། དེ་ཆོས་ཅན། བསྐྱེད་
རྫོགས་གང་དུའང་མ་འདུས་པར་ཐལ། འདོད་པའི་ཕྱིར། འདོད་ན། དེ་རྫོགས་
རིམ་དུ་མ་འདུས་པར་ཐལ་ལོ། །འདོད་ན། འབྲས་བུ་ཆོས་གཟུགས་ཀྱི་གཉིས་པོ་
དེ་རྫོགས་རིམ་གྱིས་མ་བསྡུས་པར་ཐལ་ལོ། །འདོད་མི་ནུས་ཏེ། སྔགས་རིམ་ལེའུ་
ལྔ་པ་ལས། འབྲས་བུའི་ཆོས་གཟུགས་ཀྱི་སྐུ་གཉིས་ནི་རྫོགས་རིམ་གྱི་འོད་གསལ་
དང་ཟུང་འཇུག་གི་སྐུ་གཉིས་སུ་འདུ་བར་འཕགས་ལུགས་པ་རྣམས་བཞེད་དོ། །
ཞེས་གསུངས་པའི་ཕྱིར། གཞན་ཡང་། དེ་ཉིད་ཀྱི་ལེའུ་བཅུ་གཅིག་པ་ལས།
བསྐྱེད་རིམ་དང་ལམ་དུས་ཀྱི་རྫོགས་རིམ་ལ་སྒྲ་བཤད་པའི་རྒྱུ་མཚན་ནི་ལམ་
ཁོ་ན་ལ་བཞག་སྟེ། ཞེས་དང་། མཆན་འགྲེལ་ལས་ཀྱང་། མི་སློབ་པའི་ཟུང་འཇུག་
གི་སྐུ་གཉིས་ཀྱི་རིགས་འདྲའི་རྒྱུ་ནི་སྔར་བཤད་པའི་སློབ་པའི་ཟུང་འཇུག་གི་སྐུ་
དང་ཐུགས་ཡིན་ཏེ། ལམ་གྱི་སྐབས་ཀྱི་རྫོགས་རིམ་གྱི་གཙོ་བོ་ལ་དེ་འདྲ་ཞིག་
དགོས་པ་ནི་རྣལ་འབྱོར་བླ་མེད་ཀྱི་རྒྱུད་ཀུན་ལ་འདྲའོ། །ཞེས་དང་། གླེང་གཞིའི་
སྦས་བཤད་ཀྱི་སྐབས་སུ་རྫོགས་རིམ་པའི་ལམ་དུས་ཀྱི་རྡོ་རྗེའི་སྐུ་ལ་གཉིས་ལས།
ཞེས་རྫོགས་རིམ་ལ་ལམ་དུས་ཞེས་པའི་ཁྱད་པར་སྦྱར་བ་དོན་མེད་པར་ཐལ།
རྫོགས་རིམ་ཡིན་ན་ལམ་(༦༤ན)དུས་ཀྱི་རྫོགས་རིམ་ཡིན་པས་ཁྱབ་པའི་ཕྱིར་ཏེ།

འབྲས་དུས་ཀྱི་རྫོགས་རིམ་མེད་པའི་ཕྱིར། རྟགས་ཁས། ལམ་དུས་ཀྱི་ཞེས་པས་
འབྲས་དུས་སོགས་ལས་ཁྱད་པར་དུ་འབྱེད་རྒྱུ་མེད་ན་དེ་འདྲའི་ཁྱད་པར་གྱི་
ཚིག་སྦྱར་བ་རྩོམ་གྱི་སྐྱོན་དུ་གྲགས་པས་རྗེ་བདག་ཉིད་ཆེན་པོ་འདིའི་གསུང་གི་
ཚིག་དོན་གང་ལའང་སྐྱོན་གྱི་དྲི་མ་མི་མངའ་བའི་ཕྱིར་རོ། །གཞན་ཡང་། འབྲས་
དུས་ཀྱི་རྫོགས་རིམ་ཡོད་པར་ཐལ། དྲིལ་བུ་པའི་ལུགས་ཀྱི་རིམ་ལྔའི་བསམ་མི་
ཁྱབ་ཀྱི་རྫོགས་རིམ་གྱི་གཙོ་བོ་འབྲས་དུས་སུ་འཇོག་པའི་ཕྱིར། དེར་ཐལ། དེ་
ཉིད་ཀྱི་དབང་ཆོག་ལས། དེ་ཉིད་ལྔ་པ་རྫོགས་པའི་རིམ། །ལྷན་ཅིག་སྐྱེས་པ་མི་
ཟད་པའོ། །ཞེས་དང༌། དེའི་དོན་རྗེ་ཉིད་ཀྱི་སྦས་དོན་ལྟ་བའི་མིག་འབྱེད་ལས།
དེ་ཁོ་ན་ཉིད་ཀྱི་རིམ་པ་ལྔ་པ་བསམ་མི་ཁྱབ་ཀྱི་རྫོགས་རིམ་གྱི་གཙོ་བོ་ནི་ལྷན་
སྐྱེས་པའི་ཡེ་ཤེས་ནམ་ཡང་ཟད་པ་མེད་པ་འབྲས་བུའི་སྐབས་སུ་གནས་པ་སྟེ།
བསམ་མི་ཁྱབ་ཀྱི་རིམ་པའི་གཙོ་བོ་ནི་འབྲས་བུའི་དུས་ཀྱི་བསམ་མི་ཁྱབ་པའི་
རིམ་པའོ། །ཞེས་གསུངས་པའི་ཕྱིར། དེ་ལ་ཁོ་ན་རེ། རྫོགས་རིམ་ཡིན་ན་སློབ་ལམ་
ཡིན་དགོས་པར་ཐལ། དེ་ཡིན་ན་གྲོལ་བྱེད་ཀྱི་ལམ་ཡིན་དགོས་པའི་ཕྱིར། དེར་
ཐལ་སྨིན་བྱེད་བསྐྱེད་པའི་རིམ་པ་དང་གྲོལ་བྱེད་རྫོགས་རིམ་པ་ཞེས་བཤད་
པའི་ཕྱིར་ཟེར་ན། གསང་སྔགས་ཀྱི་དབང་ཡིན་ན་སྨིན་བྱེད་ཡིན་པས་ཁྱབ་པར་
ཐལ། སྨིན་བྱེད་ཀྱི་དབང་དང་གྲོལ་བྱེད་ཀྱི་ལམ་ཞེས་བཤད་པའི་ཕྱིར། ཁྱབ་པ་
ཁས། ཁོ་ན་རེ། པཎ་ཆེན་ཐམས་ཅད་མཁྱེན་པ་བློ་བཟང་ཆོས་ཀྱི་རྒྱལ་མཚན་
ཐལ། ཁྱོད་ཀྱི་དམ་བཅའ་དེ་འཐད་པའི་ཕྱིར་ཟེར་ན། མཁས་གྲུབ་ཆེན་པོ་དེ་
དག་གི་དེ་ལྟར་གསུངས་པ་ནི་(༦༤བ)བདེན་མོད། དེ་རྣམས་ཀྱིས་གསུངས་ཞེས་
པ་ཙམ་མ་ཡིན་པར་དེ་ལ་ལུང་དང་རིགས་པའི་སྒྲུབ་བྱེད་ཅི་ཡོད་དང་གནས་
སྐབས་ཁ་རྒོད་གཅོད་བྱེད་ཙམ་མིན་པར་སྔར་གྱི་རྗེ་རང་གི་གསུང་དེ་དག་གི་
དོན་འདི་ལྟར་ཡིན་ཞེས་སྨྲ་དགོས་སོ། །ཁ་ཅིག །བདེན་གཉིས་དབྱེར་མེད་ཀྱི་ཨེ་

ཝཾ་ལ་སློབ་པ་དང་མི་སློབ་པའི་ཟུང་འཇུག་གང་རུང་གིས་ཁྱབ་ཟེར་ན། དེ་ལ་
རིམ་པ་གསུམ་པའི་སྒྱུ་ལུས་དང་དེའི་རྒྱུད་ཀྱི་དཔེའི་འོད་གསལ་གཉིས་ཟུང་དུ་
འཇུག་པ་ཞིག་མེད་པར་ཐལ། འདོད་པ་དེའི་ཕྱིར། འདོད་ན། འདིར་གསལ་སྒྲོན་
ལས། རིམ་པ་གསུམ་པ་བདག་བྱིན་རླབས་ཀྱི་སྐབས་ནས་ཀྱང་སྒྱུ་མའི་སྐུ་དང་
སྟོང་པའི་ཡེ་ཤེས་གཉིས་སྦྱོར་བའི་དོན་ཡོད་དེ། དེ་ནི་སྦས་དོན་གྱི་ཨེ་ཝཾ་མོ། །ཞེས་
གསུངས་པའི་ཕྱིར། རླུང་སེམས་ཙམ་ལས་སྒྱུ་མའི་སྐུ་སྒྲུབ་དགོས་པའི་རྒྱུ་མཚན་
བཞི་གསུངས་པའི་དང་པོ་གཟུགས་སྐུའི་རྒྱུ་ཐུན་མོང་མ་ཡིན་པའི་སྒོ་ནས་བསྒྲུབ་
པ་ནི། གཙོ་བོ་ལམ་མ་ཞུགས་ནས་ཚེ་གཅིག་གིས་འཚང་རྒྱ་བའི་གང་ཟག་གི་
དབང་དུ་བྱས་པ་སྟེ། དེ་འདྲ་བ་དེས་གཟུགས་ཀྱི་སྐུ་སྒྲུབ་ནི་དགོས་སྔར་ནས་
མཚན་དཔེ་རང་ཆས་སུའང་མེད་རྣམ་སྨིན་གྱི་ཕུང་པོ་གནས་འགྱུར་ནས་མཚན་
དཔེས་བརྒྱན་པའི་ལུས་སུ་འགྱུར་བ་ཡང་མ་ཡིན་པའི་ཕྱིར། ཞེས་པ་སྟེ། ལྷག་མ་
གཞན་རྣམས་ནི་མཁས་པ་ཇོ་བོ་མཁན་ཆུང་གིས་ལམ་སོགས་ལས་གསལ་ལོ། །
རྗོད་བྱེད་སྒྲ། བརྗོད་བྱ་དོན། འདྲེན་བྱེད་རྟགས་ཀྱི་ཨེ་ཝཾ་སོགས་བཤད་པ།
༈ མདོར་ན་འདིར་ཨེ་ཝཾ་ཞེས་པ་ལ་རྗོད་བྱེད་སྒྲའི། བརྗོད་བྱ་དོན་གྱི། དེ་
འདྲེན་བྱེད་རྟགས་ཀྱི་ཨེ་ཝཾ་རྣམས་སུ་ཡོད་པའི་གཉིས་པ་ལ་བདེ་སྟོང་དབྱེར་
མེད་ཀྱི་ཨེ་ཝཾ། བདེན་གཉིས་དབྱེར་མེད་ཀྱི་ཨེ་ཝཾ་གཉིས་སུ་ཡོད། གཞིའི་བདེན
པ་གཉིས་ངོ་བོ་དབྱེར་མེད་པའང་བརྗོད་བྱ་དོན་གྱི་དེར་གསུངས་ཤིང་། བདེ་
སྟོང་དབྱེར་མེད་ཀྱི་དེ་ལ་སྤྱི་དོན་སྦས་དོན་མཐར་ཐུག་གསུམ་དུ་ཡོད་ཅིང་།
དེའི་སྟོང་པ་(༦༥ན)ལ་ཡུལ་དང་ཡུལ་ཅན་གཉིས་དང་། ཡུལ་ལ་གདུལ་བྱའི་
དབང་གིས་སེམས་ཙམ་རང་རྒྱུད་ཐལ་འགྱུར་གསུམ་གྱིས་གཏན་ལ་ཕབ་པའི་
སྟོང་པ་གསུམ་དང༌། དེའི་དབང་གིས་དེ་གསུམ་རྟོགས་པའི་ཡུལ་ཅན་གྱི་སྟོང་

པའང་གསུམ་ཡོད་ལ།བདེ་བ་ལའང་ལས་དང་ཡེ་ཤེས་ཀྱི་ཕྱག་རྒྱ་ཙམ་ལ་
བརྟེན་ནས་སྐྱེས་པ་དང་།རླུང་དབུ་མར་ཞུགས་གནས་ཐིམ་གསུམ་བྱས་པ་ལས་
བྱུང་བ་གཉིས་སུ་ཡོད་དེ། དང་པོ་ནི་བསྐྱེད་རིམ་གྱི་སྐབས་སོ། །བདེན་གཉིས་
དབྱེར་མེད་ཀྱི་དེ་ལ་ཐོབ་བྱེད་ལམ་གྱི་དང༌། ཐོབ་བྱ་འབྲས་བུའི་ཨེ་ཝཾ་གཉིས་
སུ་ཡོད་པར་གསུངས་ལ། དང་པོ་ལ་སྦས་དོན་གྱི་དང་། མཐར་ཐུག་གི་བདེན་
གཉིས་དབྱེར་མེད་ཀྱི་ཨེ་ཝཾ་གཉིས་ཡོད་དེ། དང་པོ་ནི་སྔར་བཤད་པ་ལྟར་རོ། །
འདྲེན་བྱེད་རྟགས་ཀྱི་ཨེ་ཝཾ་ལ། ཕྱིའི་འདྲེན་བྱེད་རྟགས་ཀྱི་དེ་དང༌། ནང་གི་
འདྲེན་བྱེད་རྟགས་ཀྱི་ཨེ་ཝཾ་གཉིས་ལས། དང་པོ་ནི་ཡབ་ཡུམ་གྱི་པདྨ་དང་རྡོ་རྗེ་
ནོར་བུ་གཉིས་ཨེ་ཡིག་དང་ཝས་མཚོན། ཐིག་ལེས་དེ་གཉིས་མཉམ་པར་སྦྱོར་
བ་མཚོན། ནང་གི་དེ་ལ་སཾ་བྷུ་ཊ་ལས། སྤྱི་བོ་ལྟེ་བར་སོན་འཁོར་ལོ། །ཨེ་ཡིག་
རྣམ་པར་ཡང་དག་གནས། །སྙིང་ཁ་མགྲིན་པར་ཡང་དག་གནས། །ཝཾ་གྱི་ཡི་གེ་
འདྲ་བར་འདོད། །ཅེས་པ་ལྟར་དང་། ཨེས་རྩ་འཁོར་དང་ཝས་དེར་བསྒོམ་བྱའི་
ཐིག་ལེ་སོགས་དང་། ཐིག་ལེས་དེར་སེམས་བཟུང་བ་མཚོན་པའི་ཚུལ་གཅིག་སྟེ་
གཉིས་སུ་གསུངས་སོ། །བླ་མེད་ཀྱི་ལམ་གྱི་མྱུར་ཁྱད་གཙོ་བོ་ནི་བདེ་སྟོང་དབྱེར་
མེད་དང་བདེན་གཉིས་དབྱེར་མེད་ཀྱི་ཨེ་ཝཾ་གྱི་ཝ་ཡིག་གིས་མཚོན་པའི་སྙིང་
རྗེ་གཉིས་ཡིན་ལ། དེ་གཉིས་སྐྱེད་པ་འདྲེན་རྟགས་ཀྱི་ཨེ་ཝཾ་ལ་ལྟོས་པ་ཡིན་ནོ། །
དེ་ཡང་ཕྱིའི་ཕྱག་རྒྱ་དང་སྦྱོར་བ་རོ་རྐྱང་གི་རླུང་དྷུ་ཏཱིར་འཇུག་པའི་རྐྱེན་དུ་
འགྱུར་བ་ལ་ལས་རྒྱ་ཡིན་ན་ནི་(༦༥བ)མཚན་ཉིད་ཚང་བ་དགོས་པར་གསུངས་
པའི་མཚན་ཉིད་ནི་ལམ་ཐུན་མོང་བས་རྒྱུད་སྦྱངས་ལ་དབང་ཐོབ་ནས་དམ་
ཚིག་དང་སྡོམ་པ་དག་པ་སོགས་ལ་བྱེད་ཀྱི་ལུས་མཚན་ཉིད་ཀྱི་སྒོ་ནས་པདྨ་
ཅན་དང་དུང་ཅན་སོགས་ནི་གཙོ་བོ་མ་ཡིན་ཞིང་། བསམ་པའི་སྒོ་ནས་མཚན་
ཉིད་ཚང་བ་དཀོན་པ་མ་གཏོགས་ལུས་དབྱིབས་ཀྱི་སྒོ་ནས་པདྨ་ཅན་སོགས་
བརྟག་ཤེས་ན་མང་བར་གསུངས་སོ། །ཕྱག་རྒྱ་དང་སྦྱར་བས་རོ་རྐྱང་གི་རྒྱུ་བ་

དབུ་མར་འཇུག་པ་ལ་ཡབ་ཡུམ་གྱི་དྷུ་ཏཱིའི་མར་སྣ་ཕྲད་པའི་རྩ་རྡོ་རྗེའི་སྐྱིལ་
ཀྲུང་སོགས་ལ་ལྟོས་ཏེ། མདོར་ན་ཕྱག་རྒྱ་སྲོག་རྩོལ་དུ་འགྲོ་ཚུལ་གྱི་གནད་ཤེས་
དགོས་པར་གསུངས་སོ། །གསང་སྔགས་མིང་གྲངས་སུ། ལས་རྒྱ་དང་སྦྱོར་བ་ལ་
མ་མཐའ་གང་རུང་གིས་རྫོགས་རིམ་ཐོབ་ལ་གཅིག་ཤོས་བསྐྱེད་རིམ་ལ་གནས་
པ་དགོས་གསུངས་ཏེ་བརྟག་གོ །ཁ་ཅིག །སྔགས་རིམ་སོགས་ལས། ལམ་དུས་
ཀྱི་རྫོགས་རིམ་ཞེས་པས་གཞི་དུས་ཀྱི་རྫོགས་རིམ་ལས་ཕྱེ་བ་ཡིན་ཏེ། གཞི་དུས་
ཀྱི་རྫོགས་རིམ་ཡོད་པའི་ཕྱིར་ཏེ་གཞི་དུས་ཀྱི་རིམ་ལྔ་ཡོད་པའི་ཕྱིར་ཟེར་ན་མ་
ཁྱབ། ཁ་ཅིག་རྟགས་མ་གྲུབ་ཀྱི་ལན་འདེབས་པར་འདོད་པ་མི་འཐད་དེ། འདིར་
གསལ་སྒྲོན་ལས། མར་ལུགས་པ་རྣམས་ཞེས་པ་ནས། སྐྱེ་ཤི་བར་དོ་གསུམ་ལ་སྐུ་
གསུམ་གྱི་ཐ་སྙད་དང་། གཞི་དུས་ཀྱི་རྡོར་བཟླས་སོགས་རིམ་ལྔའི་ཐ་སྙད་བྱེད་
པ་ནི་ཤིན་ཏུ་ལེགས་ཏེ། ཞེས་གསུངས་པའི་ཕྱིར་དང་གོང་དུ་མ་ཁྱབ་མཚམས་
ལ་ཁོ་རང་ལ་གཞི་དུས་ཀྱི་སངས་རྒྱས་འཕགས་པ་ཡོད་པར་ཐལ། གཞི་དུས་
ཀྱི་སྐུ་གསུམ་ཡོད་པའི་ཕྱིར། ཁྱབ་པ་ཁས། མ་གྲུབ་ན། དྲངས་མ་ཐག་པ་དང་
འགལ། འདོད་མི་ནུས་ཏེ། གང་ལས་ཀྱང་མ་བཤད་པའི་ཕྱིར། རིམ་ལྔ་བསྡུས་
པ་ལས། སྲིད་པ་སྐྱེ་དང་ཉིན་ཞག་གཅིག །ཅེས་སོགས་ཀྱི་དོན་ནི་སྲིད་པ་སྐྱེ་
འཆིའི་རིམ་པ་དང་། ཉིན་ཞག་(༦༦ན)གཅིག་གི་དབུགས་འབྱུང་འཇུག་གཉིད་
རྨི་ལམ་སོགས་སྟན་གཅིག་གི་སྟེང་དུ་བསྒོམ་པའི་རིམ་ལྔ་དང་སྦྱར་ཏེ་བཤད་
པར་བྱའོ། །ཞེས་པའི་དོན་ནོ། །དེ་ལྟར་ན་སྦྱང་གཞི་སྐྱེ་འཆི་བར་དོ་དང་རྣམ་
པ་མཐུན་པར་རྫོགས་རིམ་གྱི་ལམ་རྣམས་བསྐྱེད་དེ་འབྲས་བུ་སངས་རྒྱས་ཀྱི་སྐུ་
གསུམ་མངོན་དུ་བྱེད་པ་ལ་དང་པོར་འཆི་བ་དང་རྣམ་པ་མཐུན་པའི་རྫོགས་
རིམ་གྱི་འོད་གསལ་མངོན་དུ་འགྱུར་བ་དགོས་ཤིང་། དེ་ལ་རླུང་དབུ་མར་
ཞུགས་གནས་ཐིམ་པ་དགོས་པས་ཕྱིའི་ཕྱག་རྒྱ་དང་ནང་གི་རྐྱེན་ལུས་ལ་གནད་
དུ་བསྣུན་པའི་ཕྱི་ནང་གི་རྐྱེན་རྣམས་དགོས་ཤིང་། དེ་ཡང་རྒྱུད་དང་གྲུབ་ཆེན་

གྱི་གཞུང་རྣམས་སུ་གང་ལ་གནད་དུ་བསྣུན་ནས་སྒོམ་པའི་གནས་མི་འདྲ་བ་
མང་དུ་གསུངས་ཀྱང་དེ་དག་ཏུ་གནད་དུ་བསྣུན་ནས་བསྒོམས་པའི་བྱེད་ལས་
ལ་རླུང་དབུ་མར་ཞུགས་གནས་ཐིམ་གསུམ་བྱས་པ་ལས་སྟོང་པ་བཞི་དང་ཁྱད་
པར་ཐམས་ཅད་སྟོང་པ་འོད་གསལ་འཆར་བ་ལ་འདྲ་བར་ཤེས་པར་བྱའོ། །འོད་
གསལ་ལས་ལྡང་བ་ན་བར་དོ་དང་རྣམ་པ་མཐུན་པའི་སྒྱུ་མའི་སྐུར་ལངས་ཏེ་
ལོངས་སྐུ་འགྲུབ་པར་བྱེད་པ་དང་། དེ་ནས་དེ་ཕུང་པོ་རགས་པ་སོགས་ལ་ཞུགས་
པའི་སྐྱེ་བ་དང་མཐུན་པར་བསྒོམ་པས་སྤྲུལ་སྐུ་འགྲུབ་པར་བྱེད་པ་ཡིན་པས། ཐ་
མལ་པ་ལ་སྐྱེ་ཤི་བར་དོ་གསུམ་གྱི་འཁོར་ལོར་གྱུར་པ་འདི་རྫོགས་རིམ་གྱི་ཐབས་
མཁས་དང་ལྡན་པ་ལ་སྐུ་གསུམ་དུ་འཆར་བའི་གནད་འདི་ངེས་པར་བྱའོ། །
རྫོགས་རིམ་མན་ངག་འཚོལ་བའི་ཚུལ།
༈ གཉིས་པ་དབེན་པ་གསུམ་གྱི་རྫོགས་རིམ་སོགས་སོ་སོར་བཤད་པ་ལ།
རྫོགས་རིམ་གྱི་མན་ངག་འཚོལ་བའི་ཚུལ་དང༌། རྫོགས་རིམ་གྱི་དབྱེ་བ་སོགས་
བཤད་པ་དང་། དབྱེ་བ་སོ་སོའི་དོན་བཤད་པ་དངོས་སོ། །དང་པོ་ནི། མན་
ངག་ཅེས་པ་རང་གིས་གང་འདོད་པའི་དོན་དེ་བདེ་བླག་ཏུ་འགྲུབ་(༦༦བ)པའི་
ཐབས་ཞིག་ལ་ཟེར་ལ། འདིར་ནི་འབྲས་བུ་སྐུ་གསུམ་བདེ་བླག་ཏུ་སྒྲུབ་པའི་
ཐབས་ཡིན་པས་ཐབས་དེ་སྟོན་པའི་གཞུང་མཐར་ཐུག་པ་ནི་རྩ་རྒྱུད་དེ། འོན་
ཀྱང་རྩ་རྒྱུད་དུ་རྫོགས་རིམ་རྣམས་མཐའ་དྲུག་དང་ཚུལ་བཞིའི་རྒྱས་བཏབ་སྟེ་
མི་གསལ་བ་གསལ་བར་བྱེད་པ་ལ་བཤད་རྒྱུད་རྣམས་གསུངས་ཤིང་། དེ་ཡང་
ཕྱི་རབས་ཀྱི་གདུལ་བྱ་བློ་དང་བརྩོན་པ་ཞན་པ་དག་ཕར་ཞོག་གདུལ་བྱ་རིན་
པོ་ཆེ་ལྟ་བུའི་གང་ཟག་གིས་ཀྱང་རང་སྟོབས་ཙམ་གྱིས་བཤད་རྒྱུད་ལ་བརྟེན་
ནས་རྩ་རྒྱུད་ཀྱི་དགོངས་པ་ཇི་ལྟ་བ་བཞིན་རྟོགས་པར་དཀའ་བས་བླ་མ་དམ་

པའི་མན་ངག་ལ་ལྟོས་པ་ཡིན་ནོ། །རྒྱུ་མཚན་དེའི་ཕྱིར་བླ་མའི་མན་ངག་ཚོལ་
དགོས་པ་ཡིན་གྱི་རྒྱུད་དུ་མ་བསྟན་པའི་མན་ངག་ཟབ་མོ་ཞིག་བླ་མའི་ཞལ་
ནས་འབྱུང་རྒྱུ་ཡོད་པར་བཟུང་ནས་མན་ངག་འཚོལ་བ་མིན་ནོ། །རིམ་ལྔ་
བསྡུས་པ་ནི་ནཱ་རོ་པའི་གསུང་ཇི་ལྟ་བ་བཞིན་དུ་མར་པས་བསྒྲིགས་པས་རེས་
ནཱ་རོ་པའི་གསུང་ཡིན་པ་ལྟ་བུ་དང་རེས་འགའ་མར་པའི་ཡིན་པ་ལྟ་བུ་འབྱུང་
ཞིང༌། དོན་ལྔ་མ་དོན་བཞི་མ་སོགས་ནི་གསེར་སྡིངས་པས་མར་པའི་མན་ངག་
ལ་བརྟེན་ནས་བསྒྲིག་པའོ། །
༈ གཉིས་པ་རྫོགས་རིམ་གྱི་དབྱེ་བ་དོགས་བཤད་པ་ནི། འདིར་འདུས་པའི་
དབང་དུ་བྱས་ནས་ལུས་དབེན་སོགས་དྲུག་དང༌། རྡོར་བཟླས་དང་པོ་བྱས་པའི་
རིམ་པ་ལྔ་དང༌། སྒྲོན་གསལ་ལས་སེམས་དམིགས་ཀྱི་རིམ་པ་སོགས་བཞིར་
བསྡུས་པ་རྣམས་ནི་དབྱེ་བསྡུ་ཙམ་དུ་གསུངས་སོ། །ཁ་ཅིག །འདུས་པའི་རྫོགས་
རིམ་ལ་ལྔ་ལས་མང་བའི་དབྱེ་བ་མེད་པར་ཐལ། དེ་ལ་རིམ་པ་ལྔར་མ་འདུས་
པའི་རྫོགས་རིམ་མེད་པའི་ཕྱིར་ན་མ་ཁྱབ་བོ། །འདོད་མི་ནུས་ཏེ། དེ་ལ་དྲུག་ཏུ་
དབྱེར་ཡོད་པའི་ཕྱིར། དེར་ཐལ། དེ་ལ་དབེན་པ་གསུམ་གྱི་རྫོགས་རིམ། བདེན་
པ་གཉིས་ཀྱི་རྫོགས་རིམ། བདེན་གཉིས་དབྱེར་མེད་ཀྱི་རྫོགས་(༦༧ན)རིམ་དྲུག་
ཏུ་ཡང་དབྱེར་ཡོད། སོ་སོར་སྡུད་དང་བསམ་གཏན་སོགས་ཡན་ལག་དྲུག་གི་
དབྱེ་བའང་འཐད་པའི་ཕྱིར། ཡང་ཁ་ཅིག །འདུས་པ་འཕགས་ལུགས་ཀྱི་རྫོགས་
རིམ་ཡིན་ན། རྡོར་བཟླས་སོགས་ལྔ་པོ་གང་རུང་ཡིན་པས་ཁྱབ་སྟེ། དེ་ལ་དེ་
ལྔར་མ་འདུས་པ་མེད་པའི་ཕྱིར་ཟེར་ན་མ་ཁྱབ། ཁོ་རང་ལ་འདུས་པ་འཕགས་
ལུགས་ཀྱི་རྫོགས་རིམ་པའི་ལུས་དབེན་ཆོས་ཅན། དེར་ཐལ། དེའི་ཕྱིར། དེར་
ཐལ། ཆོས་ཅན་དེའི་ཕྱིར། གོང་དུ་འདོད་མི་ནུས་ཏེ། དེ་རྡོར་བཟླས་ཀྱི་རིམ་པ་
མ་ཡིན་པ་གང་ཞིག །ཕྱི་མ་རྣམས་ཀྱང་རེ་རེ་ནས་མ་ཡིན་པའི་ཕྱིར། དང་པོ་
དེར་ཐལ། དེ་སྦྱོར་ལམ་རྩེ་མོ་མ་ཡིན་པའི་ཕྱིར། དེར་ཐལ། དེ་འདིར་བསྟན་སྦྱོར་

ལམ་དྲོད་ཀྱི་ཡེ་ཤེས་ཡིན་པའི་ཕྱིར། གོང་གི་རྟགས་གཉིས་པ་སླའོ། །འོ་ན་སྒྲོན་
གསལ་ལྟར་སེམས་དམིགས་རྫོགས་རིམ་ལ་བཞིར་ཕྱེ་བའི་དང་པོར་བྱས་པའི་
ཚེ་ལུས་དབེན་ངག་དབེན་གཉིས་གང་དུ་འདུ་དང་། རིམ་ལྔ་ལྟར་རྡོར་བཟླས་
ཀྱི་རིམ་པ་དང་པོར་བྱས་པའི་ཚེ་ལུས་དབེན་གང་དུ་འདུ་ཞེ་ན། དང་པོ་ལྟར་ན་
དེ་གཉིས་སེམས་དམིགས་དང་། གཉིས་པ་ལྟར་ན་ལུས་དབེན་དེ་རྡོར་བཟླས་སུ་
འདུ་བར་གསུངས་སོ། །
༈ སོར་སྡུད་སོགས་ཡན་ལག་དྲུག་རིམ་ལྔར་སྡུད་ཚུལ་ལ། སྦྱོར་བ་ཡན་
ལག་དྲུག་ལ་སེམས་འགྲེལ་སྐོར་གསུམ་ནས་བཤད་པ་སོགས་མི་འདྲ་བ་དུ་མ་
ཡོད་པས། འདིར་འདུས་པ་ཕྱི་མའི་དོན་སྒྲོན་གསལ་ལས་བཤད་པའི་ཡན་ལག་
དྲུག་གི་སྡུད་ཚུལ་སྟོན་པར་གསུངས་སོ། །སེམས་འགྲེལ་སྐོར་གསུམ་ནི་ཀྱཻ་རྡོར་
དུས་འཁོར་དུ་འགྲེལ་པ་རྡོ་རྗེ་སྙིང་འགྲེལ། བདེ་མཆོག་དུས་འཁོར་དུ་འགྲེལ་པ་
ཕྱག་རྡོར་སྟོད་འགྲེལ། དུས་འཁོར་རང་གི་འགྲེལ་ཆེན་དྲི་མེད་འོད་དེ་དེ་རྣམས་
སོ། །འདི་ལ་འགྲེལ་པ་ཟླ་འོད་(༦༧བ)མཁན་པོ་ན་རེ། མདོར་བྱས་ཀྱི་བསྐྱེད་རིམ་
གྱིས་སོར་བསམ་གཉིས་བསྡུས་ཟེར་ཏེ། དེའང་ཨ་བྷྱས་མདོར་བྱས་རིམ་པ་དང་
པོར་བྱས་ནས་རིམ་པ་ལྔ་འདྲེན་པས། རིམ་ལྔས་སྦྱོར་དྲུག་སྡུད་ཚུལ་སྟོན་པ་ན་
བསྐྱེད་རིམ་ཡང་སྡུད་བྱེད་དུ་འདྲེན་ནོ། །སྲོག་རྩོལ་རྡོར་བཟླས་སུ་བསྡུ། འཛིན་
པ་སྒྱུ་འོད་དུ་བསྡུ། ཡན་ལག་ཐ་མ་ཟུང་འཇུག་ཏུ་བསྡུ་ཟེར། དེའི་དང་པོ་མི་
འཐད་དེ། སྤྱིར་སོར་བསམ་གཉིས་ལ་བསྐྱེད་རིམ་གྱི་ཆའང་ཡོད་མོད། འདིར་
སྒྲོན་གསལ་གྱི་རྗེས་སུ་འབྲངས་ནས་འཕགས་ལུགས་འཆད་ཚེ་རྫོགས་རིམ་གྱི་
ཆ་བཤད་དགོས་པའི་ཕྱིར། སྒྲོན་གསལ་གྱི་འགྲེལ་བཤད་གཉིས་ཀྱིས་ཀྱང་དེ་
བཞིན་དུ་བཤད་ལ། སྒྲ་དབྱངས་བཅུ་གཅིག་པས། སོར་སྡུད་ལུས་དབེན་གྱི་
གཞིར་གསུངས། དབང་པོ་བཅུ་པོ་སོགས་ཀྱི་ཚིགས་བཅད་གཅིག་ནི་སོར་སྡུད་
སྟོན་པའི་རྒྱུད་ཕྱི་མའི་ཚིག་སྟེ། རྒྱུད་དེའི་སྦྱོར་དྲུག་སྟོན་པའི་ཚིག་ཚང་བར་ལེའུ་

བཅུ་གཉིས་པའི་ཊཱི་ཀར་དྲངས་ཡོད་པས། དེ་རྣམས་བློ་ལས་ཐོན་ན་འདི་སྐབས་
སོགས་སུ་ཕན་ཆེ་བར་སྣང་ངོ་། །བསམ་གཏན་ལུས་དབེན་དངོས་སུ་བཤད།
སྲོག་རྩོལ་ངག་དབེན་དང་། འཛིན་པ་སེམས་དབེན་གྱིས་བསྡུས་ཟེར་ཏེ། དེ་མི་
འཐད་དེ། དེ་རིམ་པ་བཞི་པའི་འོད་གསལ་གྱིས་བསྡུས་པ་ཡིན་པའི་ཕྱིར། དེ་
རང་དབང་སོགས་རྐང་པ་གཉིས་ཙམ་གྱིས་བསྟན་པར་འདོད་པའང་མི་འཐད་
དེ། དེ་འཆད་བྱེད་ལ། ནམ་མཁའི་ཁམས་སུ་སྤྲོ་བར་བྱ། །ཞེས་པའི་བར་རྐང་པ་
བཅུ་བཞི་ཡོད་པའི་ཕྱིར། རིམ་པ་གསུམ་པའི་སྒྱུ་ལུས་ནི། །སོ་སོར་སྣང་བ་དེ་
ལས་སྐྱེ། །ཞེས་པས་བསྟན་ཟེར་བའང་མི་འཐད་དེ། དེ་རྗེས་དྲན་སྟོན་བྱེད་ཀྱི་
གཞུང་ཡིན་གྱི་རིམ་པ་གསུམ་པ་སྟོན་བྱེད་མ་ཡིན་པའི་ཕྱིར་རོ། །ཐབས་དང་
ཤེས་རབ་སྙོམས་འཇུག་པ། །ཞེས་པས་འོད་གསལ་(༦༨ན)མངོན་དུ་བྱེད་པའི་
ཐབས་རིལ་འཛིན་བསྟན་ཟེར་བ་དང་ཡབ་ཡུམ་གྱི་རྡོ་རྗེ་དང་པདྨ་སྦྱོར་བ་དེའི་
དོན་དུ་འདོད་པའང་མི་འཐད་དེ། དེ་ཏིང་ངེ་འཛིན་གྱི་ཡན་ལག་སྟོན་པའི་
གཞུང་ཡིན་པའི་ཕྱིར་དང་། དེའི་ཐབས་ཤེས་ཀྱང་སྒྱུ་འོད་གཉིས་ལ་གསུངས་
པའི་ཕྱིར་རོ། །དངོས་པོ་ཐམས་ཅད་མདོར་བསྡུས་པ། །ཞེས་སོགས་རྐང་པ་
གཉིས་ཀྱིས་རྗེས་གཞིག་གི་རིམ་པ་བསྟན་ཟེར་བའང་མི་འཐད་དེ། དེའང་ཏིང་
ངེ་འཛིན་གྱི་ཡན་ལག་སྟོན་བྱེད་ཡིན་པའི་ཕྱིར། དེའི་ཚེ་མཚན་མ་ལྔ་སྐྱེ་ཚུལ།
སེམས་ནི་འགོག་པའི་རྡོ་རྗེར་འགྱུར། །སོགས་ཚིགས་བཅད་ཕྱེད་དང་གསུམ་
གྱིས་བསྟན་ཟེར་བ་དེས་འོད་གསལ་མངོན་དུ་བྱེད་པ་ན་མཚན་མ་ལྔ་སྐྱེ་ཚུལ་
བསྟན་པ་ཡིན་ཡང་བརྟན་འགྱུར་རྡོ་རྗེ་ལམ་ལས་སོགས་ཀྱང་དེ་སྟོན་བྱེད་ཡིན་
ནོ། །དབུས་སུ་གཟུགས་ནི་སོགས་གསུམ་གྱིས་ཏིང་ངེ་འཛིན་བསྟན་པ་ཡིན་ཡང་
གོང་གི །ཐབས་དང་ཤེས་རབ་སྙོམས་འཇུག་པ། །ཞེས་སོགས་ཀྱིས་ཀྱང་ཏིང་ངེ་
འཛིན་གྱི་ཡན་ལག་བསྟན་པ་སྔར་ལྟར་རོ། །མཁས་པ་གླན་གྱིས་ཡན་ལག་དྲུག་
ནི་དེ་ཁོ་ན་ཉིད་ཀྱི་ཏིང་ངེ་འཛིན་ནམ་རྫོགས་རིམ་དངོས་དང་། དེ་དང་མཐུན་

པའི་སྤྱོད་པ་གཉིས་སུ་འདུ་བར་གསུངས་ཤིང༌། གཞན་ནི་སླ་ལ་སངས་རྒྱས་ཀུན་
དངོས་སོགས་ནི་བསམ་གཏན་གྱི་ཡན་ལག་བཞིའི་སེམས་རྩེ་གཅིག་པའི་ཡན་
ལག་སྟོན་བྱེད་དོ། །མར་ལུགས་པས་དུས་འཁོར་བའི་སྦྱོར་དྲུག་སྡུད་ཚུལ་བཤད་
པ་ན་འདུས་པ་ནས་བཤད་པ་དང་དོན་གཅིག་ཏུ་འདོད་པ་ཡིན་པས་མི་འཐད་
ཅིང་། འོག་ཏུ་ཁ་ཅིག་གིས་ཀྱང་དུས་འཁོར་ནས་བཤད་པའི་སྦྱོར་དྲུག་སྡུད་ཚུལ་
བཤད་པ་དོན་གཅིག་ཏུ་བཤད་དུ་མི་རུང་བ་དེ་ལྟར་བཤད་པ་ཡིན་པར་
གསུངས་སོ། །ཕྱིས་ཀྱི་བོད་ཀྱི་མཁས་པ་ནི་བུ་སྟོན་ཡིན་(༦༨བ)ནམ། ཁོང་གིས་ཨ་
བྷྱ་འགོག་ཚུལ་ནི་སོར་བསམ་གཉིས་ཆོས་ཅན། ཁྱོད་བསྐྱེད་རིམ་གྱིས་བསྡུས་པ་
མ་ཡིན་པར་ཐལ། ཁྱོད་མཆོག་སྒྲུབ་བྱེད་ཀྱི་བསྙེན་པ་ཐུན་མོང་མ་ཡིན་པ་དང་།
བསྐྱེད་རིམ་ཐུན་མོང་གི་དངོས་གྲུབ་ཙམ་སྒྲུབ་བྱེད་ཡིན་པའི་ཕྱིར་ཞེས་པའོ། །
གླན་གྱི་འདོད་པ་འགོག་ཚུལ་ནི། སོར་སྡུད་ཆོས་ཅན། ཁྱོད་སྤྱོད་པས་བསྡུས་པ་
མ་ཡིན་པར་ཐལ། ཁྱོད་མཆོག་སྒྲུབ་པའི་ཡན་ལག་དྲུག་གི་དང་པོ་གང་ཞིག །
གང་ལ་བོགས་དབྱུང་བྱའི་རྫོགས་རིམ་གཞན་སྔོན་དུ་མ་སོང་བར། བོགས་འབྱིན་
གྱི་སྤྱོད་པ་དང་པོ་ནས་འོང་བ་འགལ་བའི་ཕྱིར་དང་། བསམ་གཏན་གྱིས་ལུས་
དབེན་བསྟན་པ་མི་འཐད་པར་ཐལ། དེ་ལྟར་ན་བསམ་གཏན་གྱི་ཡན་ལག་
སེམས་རྩེ་གཅིག་པའང་ལུས་དབེན་དུ་འདོད་དགོས་པས་ལུས་དབེན་གྱི་
སྐབས་སུ་ཤེས་པ་དང་ཤེས་བྱ་གཉིས་སུ་སྣང་བ་ཟད་པའི་ཕན་ཡོན་འབྱུང་
དགོས་པ་ལས་དེ་མི་འབྱུང་བའི་ཕྱིར། དེ་དགོས་པར་ཐལ། བསམ་གཏན་གྱི་
ཡན་ལག་ལུས་དབེན་གྱིས་བསྡུས་པ་གང་ཞིག །བསམ་གཏན་གྱི་ཡན་ལག་ལྔ་
པ་སེམས་རྩེ་གཅིག་པ་དེ་ནི། ཤེས་དང་ཤེས་བྱ་བྱུང་ཟད་པ། །རང་སེམས་ལྔ་
པར་ཤེས་པར་བྱ། །ཞེས་པས་བསྟན་པ་ཡིན་པའི་ཕྱིར་ཞེས་པའོ། །མཁས་པ་དེ་
རང་གི་ལུགས་ནི། དུས་འཁོར་ལས་སོར་སྡུད་སྐབས་དུ་བ་ལ་སོགས་པའི་སྣང་
བ་འབྱུང་བ་དག་བྱིན་རླབས་སོགས་སུ་བཤད་པ་ལ་བརྟེན་ནས་སོར་བསམ་

གཉིས་སྒྱུ་ལུས་སུ་འདུ་ཟེར་ཞིང༌། སྲོག་རྩོལ་རྡོར་བཟླས། འཛིན་པའི་འོད་གསལ།
རྗེས་དྲན་ལ་སྒྱུ་ལུས་དང་། སེམས་དབེན་གྱི་ཆ་གཉིས། ཟུང་འཇུག་ཏིང་འཛིན་
དུ་འཆད་དེ། དུས་འཁོར་གྱི་སྦྱོར་དྲུག་སྡུད་ཚུལ་དུ་གསུངས་ཤིང་། འདུས་པའི་
སྦྱོར་དྲུག་དང་དུས་འཁོར་གྱི་དེ་དོན་གཅིག་ཏུ་འདོད་པ་(༦༩ན)མི་འཐད་ཅིང་།
ཁྱད་པར་དུས་འཁོར་གྱི་སོར་སྡུད་སྐབས་དུ་བ་སོགས་ཀྱི་སྣང་བ་ལ་ཀུན་རྫོབ་
བདེན་པ་དང་བདག་བྱིན་རླབས་སུ་བཤད་པ་དང་འདུས་པ་ནས་བཤད་པའི་
བདག་བྱིན་རླབས་གཏན་ནས་མི་འདྲ་བས་མི་འཐད་པར་གསུངས་སོ། །མཁས་
པ་འདི་རང་གིས་སྒྱུ་ལུས་ས་བཅུ་གཅིག་པ། འོད་གསལ་བཅུ་གཉིས་པ། དེ་ཉིད་
མོས་སྤྱོད་ནས་བགྲངས་པ་ས་བཅུ་གསུམ་པར་བཞེད་པས། མོས་སྤྱོད་ཕར་ཕུད་
པའི་ས་ལྷག་མ་བཅུ་གཉིས་འཕགས་པའི་ས་ཡིན་པར་འདོད་དགོས་ལ། འདི་
འོག་ཏུ་སའི་རྣམ་གཞག་འཆད་སྐབས་བོད་ཀྱི་མཁས་པ་ཁ་ཅིག་ནི་ཞེས་པ་ནས།
ལམ་དེ་དག་གིས་ས་དེ་དག་དངོས་ཐོབ་པར་འདོད་པའོ། །ཞེས་པ་དེ་ཡིན་པར་
སྣང་བས་སྒྱུ་ལུས་ཐོབ་པ་ནས་བཅུ་གཅིག་དངོས་ཐོབ་པར་འདོད་དགོས་པས་
དེ་ལྟར་ན་འཕགས་པའི་ས་བཅུ་གཅིག་པ་སྒྱུ་ལུས་མཆོག་སྒྲུབ་པའི་ཐོག་མར་
ཐོབ་པར་ཐལ། དེ་ཡན་ལག་དྲུག་གི་ནང་ནས་སོར་སྡུད་གང་ཞིག །སོར་སྡུད་དེ་
མཆོག་སྒྲུབ་པའི་ཡན་ལག་དྲུག་གི་ཐོག་མ་ཡིན་པའི་ཕྱིར། འདོད་མི་ནུས་ཏེ།
རྫོགས་རིམ་གྱི་ཐོག་མ་ནས་སྒྱུ་ལུས་ཐོབ་པ་དང་། འཕགས་པའི་ས་བཅུ་གཅིག་
པ་ཐོབ་པ་ཤིན་ཏུ་མི་འཐད་པའི་ཕྱིར། དུས་འཁོར་ནས་བཤད་པའི་སོར་བསམ་
ནི་རླུང་གཉིས་དབུ་མར་འཛུད་པའི་སྲོག་རྩོལ་གྱི་སྔོན་འགྲོ་རྩ་དབུ་མ་སྦྱོང་བྱེད་
ཡིན་པར་གསུངས་པའི་དོན་ལ། ཁ་ཅིག །དུས་འཁོར་བའི་སོར་བསམ་གྱི་སྐབས་
སུ་རླུང་དབུ་མར་ཞུགས་པ་མེད་དེ། དེ་གཉིས་རླུང་དབུ་མར་འཛུད་པའི་སྲོག་
རྩོལ་གྱི་སྔོན་འགྲོར་གསུངས་པའི་ཕྱིར་ཟེར་ན། འདི་དོགས་པའི་གནས་ཡིན་
ཞིང་སྔོན་གྱི་མཁས་པ་རྣམས་ལའང་བཞེད་པ་མི་འདྲ་བ་ཡོད་པར་གསུངས་

ཀྱང་། རེ་ཞིག་རྗེའི་གསུང་རྒྱལ་སྟེང་པ་དང་། པུཎྱ་གཉིས་ཀས་ཟིན་(༦༩བ)བྲིས་
བྱས་པའི་སྦྱོར་དྲུག་གི་ཁྲིད་ཡིག་གཉིས་སུ་དེའི་རླུང་དབུ་མར་ཚུད་པ་ཡོད་པར་
གསུངས་པ་ལྟར་འདོད་དེ། སོར་བསམ་གཉིས་དབུ་མ་སྦྱོང་བྱེད་དུ་གསུངས་
པས་རླུང་དབུ་མར་མ་ཚུད་ན་དེ་གཉིས་དབུ་མ་སྦྱོང་བྱེད་དུ་འགྲོ་ཚུལ་མེད་
པའི་ཕྱིར་དང༌། རྒྱུད་ལས་ཀྱང་། ནམ་མཁར་ཀུན་ནས་ཞེན་པའི་སེམས་དང་
མིག་ནི་མི་འཛུམ་རྡོ་རྗེའི་ལམ་དུ་རབ་ཏུ་ཞུགས་པ་ཡིས། །སྟོང་པ་ལས་ནི་དུ་
བ་ཞེས་གསུངས་ཤིང་། དེའི་རྡོ་རྗེའི་ལམ་དབུ་མ་འགྲེལ་པས་བཤད་པའི་ཕྱིར་
དང་། དབང་མདོར་བསྟན་གྱི་འགྲེལ་པར། རྡོ་རྗེའི་གླུ་དྲངས་པར་ཡང་། གང་
ཚེ་སྲོག་ནི་དབུ་མར་ནུས་གྱུར་པ། །དེའི་ཚེ་རྡོ་རྗེའི་མེ་དང་དུ་བ་འབྱུང་། །ཞེས་
དང་། ཤ་ཝ་རིས་གཞུང་ཆུང་དུ། རླུང་བཅུ་དྷུ་ཏཱིར་ཚུད་གྱུར་པ། །སོ་སོར་དཔྱོད་
པའི་ཡན་ལག་གོ །ཞེས་གསུངས་པའི་ཕྱིར། ལུང་དེ་རྣམས་ཁོ་མཁས་པ་གཉིས་
ཀྱིས་དྲངས་བྱུང་བ་གསལ་བར་སྣང་བས་དེ་ལྟར་འདོད་དོ། །འོ་ན་དེ་གཉིས་
རླུང་དབུ་མར་འཛུད་པའི་སྲོག་རྩོལ་གྱི་སྔོན་འགྲོ་དང༌། སྲོག་རྩོལ་རླུང་དབུ་
མར་འཛུད་བྱེད་དུ་གསུངས་པ་མི་འཐད་པར་ཐལ། སོར་བསམ་གྱིས་ཀྱང་རླུང་
དབུ་མར་ཚུད་པར་བྱེད་པའི་ཕྱིར་ཟེར་ན་མ་ཁྱབ་སྟེ། འདུས་པ་འཕགས་ལུགས་
ལ་སྲོག་རྩོལ་རྡོ་རྗེ་བཟླས་པ་རླུང་དབུ་མར་འཛུད་བྱེད་དུ་མི་འཐད་པར་ཐལ།
དེའི་སྔོན་དུ་ལུས་དབེན་གྱིས་རླུང་དབུ་མར་ཚུད་པར་ནུས་པའི་ཕྱིར། ཁྱབ་པ་
ཁས། ཁ་ཅིག །དུས་འཁོར་གྱི་སོར་བསམ་སྐབས་རླུང་དབུ་མར་ཚུད་པ་ཙམ་དུ་
མ་ཟད་གནས་པ་དང་ཐིམ་པའང་ཡོད་པར་ཐལ། དེ་གཉིས་དུས་འཁོར་གྱི་
རྫོགས་རིམ་ཡིན་པའི་ཕྱིར་ཟེར་ན་མ་ཁྱབ། ཁྱབ་པར་ཐལ། རྫོགས་རིམ་གྱི་ཡེ་
ཤེས་ཡིན་ན་རླུང་དབུ་མར་ཞུགས་གནས་ཐིམ་གསུམ་བྱས་པའི་ཡེ་ཤེས་ཀྱིས་
ཟིན་པ་ཡིན་(༧༠་ན)དགོས་པའི་ཕྱིར། དེར་ཐལ། འདུས་པ་འཕགས་ལུགས་ཀྱི་
རྫོགས་རིམ་གྱི་ཡེ་ཤེས་ལ་དེ་དགོས་པའི་ཕྱིར། ཟེར་ནའང་མ་ཁྱབ་བོ། །རྩ་བར་

འདོད་མི་ནུས་ཏེ། འོག་ཏུ་སྒྱུ་ལུས་ཀྱི་སྐབས་གསལ་སྒྲོན་ལས། དུས་འཁོར་ལས་
སྨིག་རྒྱུ་སོགས་ཀྱི་རྟགས་རྣམས་སོར་སྡུད་ཀྱི་སྐབས་སུ་གསུངས་པ་ནི། དབང་པོ་
རླུང་རྣམས་ཡུལ་ཐ་མལ་པ་ལ་འཇུག་པ་ལྡོག་ཏུ་ཉེར་སོང་བ་དང་།ནང་དུ་
ལྡོག་པའི་དུས་ཀྱི་རྟགས་ཡིན་ཞིང་། སེམས་དབེན་སོགས་ཀྱི་སྐབས་སུ་འཆར་
བའི་སྨིག་རྒྱུ་སོགས་ནི་སྟོང་པ་བཞི་དེའི་རྗེས་སུ་འཆར་བའི་རྟགས་ཡིན་ལ། དེ་
ལ་ནི་རླུང་དྷུ་ཏཱིར་ཚུད་ནས་ཐིམས་པ་དགོས་པར་ལན་མང་དུ་བཤད་ཟིན་ཏོ། །
ཞེས་དང་། སྔགས་རིམ་ལེའུ་བཅུ་གསུམ་པ་ལས། དབུ་མ་སྦྱངས་པའི་གོ་བ་ནི་
སོར་སྡུད་ཀྱིས་རྟགས་བཅུ་གཅིག་པོ་བསྒྲུབས་པ་བསམ་གཏན་གྱིས་བརྟན་པར་
བྱས་པས་རླུང་ཅུང་ཟད་ལས་སུ་རུང་ནས་གཡས་གཡོན་གྱི་རླུང་རང་ཤུགས་
ཀྱིས་དབུ་མར་འགྲོ་བར་རྩོམ་པ་ཡིན་ལ། མཚམས་དེ་ནས་གཡས་གཡོན་གྱི་རྒྱུ་
བ་འགོག་པའི་སྦྱོར་བ་བྱས་ནས་གནད་དུ་འགྲོ་ཡི་དེའི་གོང་དུ་བྱས་ཀྱང་མི་འགྲོ་
བས་ཡན་ལག་དང་པོ་གཉིས་སྲོག་རྩོལ་སྒོམ་པའི་ཚད་འཛིན་ནོ། །ཞེས་གསུངས་
པའི་ཕྱིར་རོ། །འོན་ཀྱང་རྒྱལ་སྟེང་བས། མཚན་རྟགས་རྣམས་རླུང་དབུ་མར་ཚུད་
པ་ལས་དང་། ཉིན་རྟགས་རྣམས་དབུ་མར་ཐིམ་པ་ལས་འཆར་བར་གསུངས་
ཤིང༌། ཕྱིས་ཀྱི་མཁས་པ་རྣམས་ལའང་སོར་བསམ་གྱི་སྐབས་ཀྱི་རྟགས་རྣམས་
རླུང་དབུ་མར་ཞུགས་གནས་ཐིམ་གསུམ་བྱས་པ་ལས་བྱུང་བའི་རྟགས་སུ་
གསུངས་པ་ཡོད་མོད་སྔར་གྱི་ལུང་དེ་གཉིས་སུ་སྐབས་དེར་དབུ་མར་ཐིམ་པ་
དགོས་པ་མ་གསུངས་ཤིང་། རྟགས་དེ་རྣམས་བརྟན་པ་ན་སྲོག་རྩོལ་སྒོམ་པ་ལ་
འཇུག་(༧༠་བ)དགོས་ཀྱི་ད་དུང་དེ་སྒོམ་པར་བྱེད་ན་སྒོམ་ཚུལ་གྱིས་གནད་མ་
ཟིན་པར་སྔགས་རིམ་ལས་གསུངས་སོ། །པུཎྱས་ཀྱང་མཚན་རྟགས་རྣམས་རླུང་
དབུ་མར་ཚུད་པ་ལས་དང༌། ཉིན་རྟགས་རྣམས་དེ་ཚུད་པ་ལ་བརྟན་པ་ལས་
འཆར་བར་གསུངས་པ་མ་གཏོགས་ཐིམ་པ་དགོས་པ་མ་གསུངས་སོ། །ཁ་ཅིག །
འདུས་པའི་ཕྱི་མའི་སྦྱོར་དྲུག་གི་གཞུང་རྣམས་ཀྱིས་དུས་འཁོར་གྱི་སྦྱོར་དྲུག་

བསྟན་པར་ཐལ། དབང་མདོར་བསྟན་གྱིས་འགྲེལ་ཚུལ་དེ་འཐད་པའི་ཕྱིར།
འདོད་ན། གཞུང་ཚིག་དེ་རྣམས་ཆོས་ཅན། མ་རྒྱུད་ཡིན་པར་ཐལ། འདོད་པའི་
ཕྱིར་ན་མ་ཁྱབ། ཁྱབ་པ་ཡོད་པར་ཐལ། རྒྱུད་གཉིས་ཀྱི་ཁྱད་པར་བརྗོད་བྱའི་སྒོ་
ནས་འཇོག་དགོས་པའི་ཕྱིར། དེར་ཐལ། སྔར་གྱི་མཚན་ཉིད་དེ་འཐད་པའི་ཕྱིར་
ཟེར་ནའང་མ་ཁྱབ་སྟེ། བཤད་རྒྱུད་རྡོར་ཕྲེང་བདེ་གསང་གཉིས་ཀའི་བཤད་
རྒྱུད་ཡིན་པས་འཁོར་ལོ་བདེ་མཆོག་གི་ལམ་གྱི་གནད་མང་པོ་བསྟན་ཡང་རང་
གི་ངོ་བོ་ཕ་རྒྱུད་དུ་འཐད་པར་གསུངས་པ་བཞིན་ཡིན་པའི་ཕྱིར།
དུས་འཁོར་བའི་སྦྱོར་དྲུག་འདུས་པའི་སྦྱོར་
དྲུག་ཏུ་མི་འདུ་བ་བཤད་པ།
༈ དུས་འཁོར་བའི་སྦྱོར་དྲུག་དང་འདུས་པའི་དེ་མི་གཅིག་ཀྱང་འདུས་པའི་
ལམ་རིམ་པ་ལྔ་པོ་འདིར་དུས་འཁོར་གྱི་སྦྱོར་དྲུག་འདུའམ་མི་འདུ། འདུ་ན་སྟོང་
གཟུགས་ཕྱག་རྒྱ་ཆེན་མོ་ལ་བརྟེན་ནས་སྐྱེས་པའི་མཆོག་མི་འགྱུར་གྱི་བདེ་བ་དེ་
རིམ་ལྔར་གང་དུ་འདུ། རྗེས་དྲན་གྱི་སྐབས་ཀྱི་སྟོང་གཟུགས་ཕྱག་ཆེན་སྐུ་དེའང་
གང་དུ་འདུ། དེ་གཉིས་བླ་མེད་གཞན་ལ་མེད་པའི་དུས་འཁོར་གྱི་ཁྱད་ཆོས་སུ་
བཤད་པ་མ་ཡིན་ནམ། གལ་ཏེ་མི་འདུ་ན་འདུས་པ་འདི་རྒྱུད་སྡེ་ཀུན་གྱི་རྩ་བ་
སོགས་སུ་གསུངས་པ་མི་འཐད་པར་འགྱུར་རོ། །དེས་ན་ཚུལ་དེ་བཤད་དགོས་
སོ་ཞེ་ན། འདུས་པ་རང་གི་ལུགས་འཆད་པའི་ཚེ་ནི་དེ་དག་རིམ་པ་ལྔར་འདུ་
བར་སྨྲ་དགོས་ཏེ། དྭགས་པོའི་(༧༡ན)རྫོགས་རིམ་ལས། དུས་འཁོར་ནས་བཤད་
པའི་སྦྱོར་བ་ཡན་ལག་དྲུག་པོ་དེ་འདིར་བཤད་པའི་ལམ་རིམ་པ་ལྔར་དོད་
ཐུབ་ཀྱི་སྒོ་ནས་འདུ། ཞེས་དང༌། རྒྱལ་ཚབ་རྗེས་རིམ་ལྔ་བསྡུས་པའི་ཟིན་བྲིས་
ལས་ཀྱང་བྱེད་ལས་ཀྱི་སྒོ་ནས་བསྡུས་པར་གསུངས་ཤིང་། གསལ་སྒྲོན་དུའང་།

དེ་ཡང་ཅུང་ཟད་བཤད་ན། དུས་འཁོར་བའི་ལུགས་ཀྱི་སོར་བསམ་ནི་ཞེས་
པ་ནས། དགོས་པ་དེ་སྒྲུབ་ནུས་པའི་ལམ་དུ་འདུག་ན་དེ་གཉིས་ཀྱི་དོད་ཐུབ་
ཏུ་འོང་ངོ་། །ཞེས་པའི་བར་གྱིས་ཀྱང་དོན་གྱིས་བསྟན་ནམ་སྙམ་མོ། །འོ་ན་བླ་
མེད་གཞན་གྱི་ལམ་ལ་དུས་འཁོར་ནས་བཤད་པའི་མཆོག་མི་འགྱུར་གྱི་བདེ་བ་
བསྣན་ནས་ལམ་བགྲོད་དགོས་པ་མ་ཡིན་ནམ་ཞེ་ན། འདི་ཡང་འདུས་པ་སོགས་
བླ་མེད་གཞན་རང་རང་གི་ལམ་འཆད་སྐབས་དེ་ལྟར་དགོས་པར་མི་འདོད་དེ་
རྒྱུད་སྡེ་འོག་མ་ལས་ཀྱང་རང་རང་གི་སྐབས་འཚང་རྒྱ་བ་ལ་བླ་མེད་ཀྱི་ལམ་
གྱི་སྣོན་པ་དགོས་པར་འཆད་པ་མི་སྲིད་པས་སོ། །དུས་འཁོར་རང་གི་ལུགས་ལ་
ནི་དེ་ལྟར་དགོས་མི་དགོས་ལ་བཞེད་ཚུལ་གཉིས་ཏེ། སྒྱུ་ལུས་ཐོབ་ནས་དེ་ཡབ་
ཡུམ་སྙོམས་པར་ཞུགས་པའི་བདེ་ཆེན་གྱིས་སྟོང་གཟུགས་ཕྱག་རྒྱ་ཆེན་མོ་ལ་
བརྟེན་པའི་མཆོག་མི་འགྱུར་གྱི་བདེ་བའི་དོད་ཐུབ་པས་བླ་མེད་གཞན་ལ་དུས་
འཁོར་གྱི་ལམ་གྱི་སྣོན་པ་དགོས་དོན་མེད་དོ། །གསུངས་པ་དང་། ཡང་ཤིང་
ཟ་པཎྜི་ཏས་མཁས་པ་གཞན་ཞིག་གི་དྲིན་ལན་དུ། པཎ་ཆེན་དཔལ་ལྡན་ཡེ་
ཤེས་དཔལ་བཟང་པོས་དེ་ལྟར་བསྣན་ནས་འཚང་རྒྱ་དགོས་པར་བཞེད་པའི་
རྗེས་སུ་འབྲངས་ནས་རྒྱལ་སྲས་རྡོ་རྗེ་འཆང་སོགས་དངོས་སློབ་ཕལ་ཆེ་བས་དེ་
ལྟར་བཞེད་པར་གསུངས་ལ། རྗེ་དགེ་འདུན་རྒྱ་མཚོའི་མཚན་བརྗོད་ཀྱི་ཊཱི་ཀའི་
དགོངས་(༧༡བ)པ་ཡང་ཞིབ་ཏུ་བརྟགས་ན་དེ་ལྟར་དུ་གནས་སྣང་ངོ་། །ཞེས་
གསུངས་ཤིང་། དེའི་རྒྱུ་མཚན་བླ་མེད་སྤྱི་ལ་གྲགས་པའི་ལྷན་སྐྱེས་ཀྱི་བདེ་ཆེན་
ཡང་འདྲེན་བྱེད་ཕྱི་ནང་གི་ཐབས་ཀྱི་སྒོ་ནས་མཆོག་དམན་དུ་འགྱུར་བ་ཡོད་
ཅིང༌། དུས་འཁོར་ན་རྒྱུད་གཞན་ལ་མ་གྲགས་པའི་སྟོང་གཟུགས་ཕྱག་རྒྱ་ཆེན་
མོ་ལ་བརྟེན་ནས་མི་འགྱུར་བའི་བདེ་བ་ཉི་ཁྲི་ཆིག་སྟོང་དྲུག་བརྒྱས་འཕོ་བའི་
བག་ཆགས་དེ་སྙེད་ཟད་པར་བྱས་ཏེ་འཚང་རྒྱ་བར་གསུངས་པས་བདེ་ཆེན་
དེ་འདྲེན་བྱེད་ཀྱི་སྒོ་ནས་ཁྱད་ཞུགས་པར་གྲུབ་ཅེས་གསུངས་ལ། མཚན་བརྗོད་

ལས་ཀྱང༌། རྡོ་རྗེ་དབང་ཕྱུག་གསང་བའི་རྒྱལ། །ཞེས་པའི་འགྲེལ་པ་རྣམས་
སུའང་རྡོ་རྗེ་དབང་ཕྱུག་ནི་མཆོག་ཏུ་མི་འགྱུར་བའི་བདེ་ཆེན་དང་། དེ་ཉན་
རང་དང་ཕར་ཕྱིན་ཐེག་པའི་བྱང་སེམས་རྒྱུད་སྡེ་འོག་མ་གསུམ་དང་བླ་མེད་པ་
གཞན་རྣམས་ཀྱིས་ཉམས་སུ་མྱོང་བའི་ཚུལ་གྱིས་རྟོགས་པ་མ་ཡིན་པས་གསང་
བ་དང་། དེ་ལ་འདོད་དགུར་ལོངས་སྤྱོད་པས་རྒྱལ་པོ་ཞེས་གསུངས་ཏེ། དཔྱད་
པའི་གནས་སོ། །འདུས་པ་རང་གི་སྦྱོར་དྲུག་རིག་ལྔར་འདུ་ཚུལ་ནི། སོར་བསམ་
གཉིས་ལུས་དབེན་དུ་འདུ། སྲོག་རྩོལ་ངག་དབེན་གྱི་རིམ་པར་འདུ། འཛིན་རིམ་
པ་བཞི་པ་འོད་གསལ་དུ་འདུ། རྗེས་དྲན་དང་ཏིང་འཛིན་རིམ་བཞིན་སྤངས་
རྟོགས་ཀྱི་ཟུང་འཇུག་གིས་བསྡུས་ཤིང༌། སེམས་དབེན་ནི་བསམ་གཏན་གྱི་
སེམས་རྩེ་གཅིག་པ་དང་། སམ་གཏན་གྱི་སྔོན་གྱི་སྟོང་པ་རྣམས་དང་མཚན་
ཉིད་མཚུངས་པས་གོ་ནུས་པ་མ་གཏོགས་སྦྱོར་དྲུག་སྟོན་པའི་ཚིག་ཟིན་ལ་མེད་
ལ། སྒྱུ་ལུས་ཀྱང་ཟུང་འཇུག་གི་སྒྱུ་མའི་སྐུ་དང་མཚན་ཉིད་མཚུངས་པའི་སྒོ་
ནས་གོ་བ་མ་གཏོགས་ཚིག་ཟིན་ལ་མེད་དོ། །ཁ་ཆེ་ལག་སྨྲིས། དབང་ཕྱུག་ཆེན་
པོའི་བསྟན་པ་བཞིན་དུ་ཆད་པའི་ཕྱོགས་སྤངས་(༧༢ན)པ་དང་། ཞེས་པ་ནི།
སྣོད་བཅུད་དབང་ཕྱུག་གིས་བློའི་གཡོ་བ་སྔོན་དུ་བཏང་ནས་བྱས་པར་འཛིན་
པ་ལྟར་ཡིན་ན་རྒྱུ་འབྲས་ཀྱི་རྣམ་གཞག་མི་འཐད་པར་འགྱུར་བས་ཆད་པར་ལྟ་
བའི་ཕྱོགས་སུ་འགྱུར་ལ་དེ་སྤངས་པའི་དོན་དང་ཟེར་རམ་བརྟག་འཚལ་ཉན་
ཐོས་ཀྱི་བྱང་ཆུབ་བཞིན་དུ་སོགས་ཀྱི་དོན་ནི། ཞི་བ་ཕྱོགས་གཅིག་པའི་མཐའ་
སྤང་བའི་ཕྱིར་ཞེས་པའོ།། །།
༈ རང་ལུགས་ལམ་གྱི་གོ་རིམ་དང་དྲང་ངེས་ཀྱི་ཚུལ་ནི། ཐོབ་བྱ་མཐར་
ཐུག་མི་སློབ་པའི་ཟུང་འཇུག་ཐོབ་པ་ལ་སློབ་པའི་ཟུང་འཇུག་སྔོན་དུ་འགྲོ་
དགོས། དེ་འདྲའི་བདེན་གཉིས་ཟུང་འཇུག་ལ་སྔོན་དུ་བདེན་པ་གཉིས་སོ་སོར་
སྒྲུབ་དགོས། དེ་ལྟ་བུའི་དོན་གྱི་འོད་གསལ་དེ་སྒྱུ་མའི་སྐུ་འོད་གསལ་དུ་སྦྱངས་

པ་ལས་ཐོབ་དགོས་པས། འོད་གསལ་དེའི་སྔོན་དུ་སྒྱུ་ལུས་འགྲོ་དགོས། སྒྱུ་མའི་
སྐུ་དེ་འཆི་རིམ་བཞིན་རླུང་མ་ལུས་པ་སྙིང་ཁར་མ་ཐིམ་པར་མི་འབྱུང་བས་
སྒྱུ་ལུས་ཀྱི་སྔོན་དུ་རླུང་མ་ལུས་པ་སྙིང་ཁར་ཐིམ་པའི་སེམས་དབེན་གྱི་རྟོགས་
པ་འགྲོ་དགོས། དེ་ལྟར་སེམས་དབེན་གྱི་རླུང་མ་ལུས་པ་སྙིང་ཁར་བསྡུས་པའི་
སྟོང་པ་ཁྱད་པར་ཅན་སྐྱེ་བ་ལ་སྙིང་ཁ་གནད་དུ་བསྣུན་ནས་བསྒོམ་པ་སྔོན་དུ་
འགྲོ་དགོས་པས་སེམས་དབེན་གྱི་སྔོན་དུ་ངག་དབེན་གྱི་རིམ་པ་འགྲོ་དགོས་
སོ། །སྙིང་ཁར་རླུང་སྡུད་པའི་སྡུད་རིམ་ཁྱད་པར་ཅན་གྱི་སྲོག་རྩོལ་གྱི་ལམ་
འགྲུབ་པ་ལ་ལུས་ཀྱི་གནས་གཞན་དུ་གནད་དུ་བསྣུན་ནས་བསྒོམས་སླ་བས་
ངག་དབེན་གྱི་རིམ་པའི་སྔོན་དུ་ལུས་དབེན་འགྲོ་དགོས་པར་གསུངས་ཏེ། འདི་
ནི་མེད་ན་མི་འབྱུང་གི་གོ་རིམ་ངེས་ཅན་མིན་གྱི་སླ་བའི་གོ་རིམ་མོ། །དེ་འདྲའི་
རྫོགས་རིམ་ཀྱི་རྟོགས་པ་རྣལ་མ་སྐྱེ་བ་ལ་སྐུ་གསུམ་ལམ་ཁྱེར་གྱི་གནད་ཚང་
བའི་རགས་པ་དྲན་པ་གཅིག་པ་དང༌། ཕྲ་མོའི་རྣལ་འབྱོར་སྔོན་དུ་འགྲོ་དགོས་
པར་(༧༢བ)གསུངས་སོ། །འདིར་ཕྲ་མོ་སྔོན་དུ་འགྲོ་དགོས་པར་གསུངས་པའང་
སླ་བའི་གོ་རིམ་ཡིན་གྱི་ངེས་པར་དགོས་པ་མིན་པར་རགས་པ་མཐར་ཕྱིན་ནས་
རྫོགས་རིམ་ལ་ཞུགས་པས་ཆོག་པར་དྭགས་རྫོགས་ལས་གསུངས་པ་ནི་སྔར་
དྲངས་ཟིན་ཏོ། །དེ་འདྲའི་བསྐྱེད་རིམ་ཕྲ་རགས་བརྟན་པ་ལ་དབང་དང༌། དེ་
ལ་ལམ་ཐུན་མོང་བས་རྒྱུད་སྦྱངས་པ་འགྲོ་དགོས་ཤིང་། དེ་ཙམ་གྱིས་འབྲས་བུ་
མཐར་ཐུག་དེ་ཐོབ་པར་ཡང་ནུས་པས་ལམ་དེ་དག་ཏུ་གྲངས་ངེས་ཤིང་གོ་རིམ་
ཡང་ངེས་པ་ཡིན་ནོ། །
དྷཱིཿ༔ བསྐལ་མང་གོམས་པའི་རླབས་ཆེན་ཚོགས་ཀྱི་འབྲས། །ཟུང་འཇུག་སྐུ་
བཞིའི་གོ་འཕང་ཚེ་གཅིག་ལ། །བདེ་བླག་རྩོལ་བྱེད་གསང་ཆེན་རིམ་གཉིས་
གནད། །བརྩེ་བས་འདོམས་མཛད་ཡོངས་ལ་སླར་ཡང་གུས། །

ཕྱེ་བ་སོ་སོའི་དོན་བཤད་པ།
༈ ། གསུམ་པ་ཕྱེ་བ་སོ་སོའི་དོན་བཤད་པ་ལ་གཉིས། དབེན་པ་གསུམ་གྱི་
རྫོགས་རིམ་བཤད་པ། བདེན་པ་གཉིས་ཀྱི་རྫོགས་རིམ་བཤད་པའོ། །དང་པོ་ལ་
གསུམ། ལུས་དབེན་བཤད་པ། ངག་དབེན་བཤད་པ། སེམས་དབེན་བཤད་པའོ། །
དང་པོ་ནི། ཁ་ཅིག །ལུས་དབེན་ཡིན་ན་བསྐྱེད་རིམ་ཡིན་པས་ཁྱབ་སྟེ། ལུས་
དབེན་གྱི་སྐབས་སུ་ཕུང་སོགས་ལྷར་བསྒོམ་པར་བཤད་པ་དེ་བསྐྱེད་རིམ་པའི་
ལྷ་སོ་སོའི་རྣམ་དག་སྒོམ་པ་དང་དོན་གཅིག་ཏུ་འདུག་པའི་ཕྱིར་རོ་ཟེར། ཡང་
ཁ་ཅིག །དེ་ཡིན་ན་རྫོགས་རིམ་ཡིན་པས་ཁྱབ་སྟེ། སྤྱོད་བསྡུས་ལས། བསྐྱེད་རིམ་
ཕྲ་རགས་ཀྱི་ཏིང་ངེ་འཛིན་ལ་གནས་ཟིན་པའི་འོག་ཏུ་ལུས་དབེན་ལ་སློབ་པར་
གསུངས་པའི་ཕྱིར་ཟེར་ན། ནག་པོ་པས་རིགས་བརྒྱ་རིགས་ལྔ་རིགས་གསུམ་གྱི་
ལུས་དབེན་རྣམས་བསྐྱེད་རིམ་དང༌། རིགས་གཅིག་གི་ལུས་དབེན་རྫོགས་རིམ་
ཡིན་ཟེར། དེའི་དང་པོ་གཉིས་མི་འཐད་དེ། ལུས་དབེན་ལ་རིམ་པ་གཉིས་ཀའི་
ཆ་(༧༣ན)ཡོད་པའི་ཕྱིར། ཕྱི་མའང་མི་འཐད་དེ། རིགས་བརྒྱ་ལ་སོགས་པའི་ལུས་
དབེན་བསྡུ་བྱ་དང་། རིགས་གཅིག་གིས་ལུས་དབེན་སྡུད་བྱེད་དུ་གསུངས་པས་
བསྡུ་བྱ་བསྐྱེད་རིམ་དང་དེ་དག་བསྡུས་པ་རྫོགས་རིམ་དུ་མི་འཐད་པའི་ཕྱིར་རོ། །
ཁ་ཅིག་ན་རེ། རྟགས་དང་པོ་མ་གྲུབ་སྟེ། ལུས་དབེན་དེ་རྫོགས་རིམ་དུ་འཇོག་
དགོས་པའི་ཕྱིར་ཏེ། རྡོར་བཟླས་ཀྱི་ཟིན་བྲིས་ལས། སྤྱོད་བསྡུས་ཀྱི་ལུང་དྲངས་
ནས་དེས་ནི་ལུས་དེ་ལ་ལྷ་འགོད་པ་རིམ་པ་གཉིས་ཀའི་ཐུན་མོང་བར་སྟོན་གྱི་
ལུས་དབེན་ཐུན་མོང་བར་བཞེད་པ་མིན་ཏེ། ལས་དང་པོ་པའི་ཏིང་ངེ་འཛིན་
ལ་གནས་པའི་འོག་ཏུ་ལུས་དབེན་ལ་འཇུག་པར་གསུངས་པའི་ཕྱིར་དང་།
ཞེས་སོགས་གསུངས་པའི་ཕྱིར། ཞེ་ན་བདེན་ཡང་། སྔར་བཤད་པ་ལྟར་ཟིན་

བྲིས་འདི་སོགས་ལ་ཕྱིས་ཀྱི་ལེགས་བཤད་ཆེ་བ་རྣམས་དང་ཚིག་རིགས་ཅུང་
ཟད་རེ་མི་འདྲ་བ་རེ་གཉིས་འདུག་པ་གཞུང་ཆེ་བ་རྣམས་རྗེ་རང་གི་དགོངས་
པར་འདུག་སྙམ་པས་འདིར་གསལ་སྒྲོན་ལྟར་ཁས་བླང་ངོ༌། །འོ་ན་ལུས་དབེན་
ལ་རིམ་གཉིས་སུ་འབྱེད་ཚུལ་ཇི་ལྟར་ཡིན་ཞེ་ན། རླུང་དབུ་མར་ཞུགས་གནས་
ཐིམ་གསུམ་བྱས་པ་ལས་བྱུང་བའི་བདེ་བས་སྟོང་ཉིད་རྟོགས་པའི་བློའི་གཟུང་
རྣམ་ལྷར་ཤར་བའི་ལུས་དབེན་རྫོགས་རིམ་དང༌། སྟོང་ཉིད་མ་རྟོགས་པ་དང་།
རྟོགས་ཀྱང་ཞུ་བདེས་མ་རྟོགས་པ་དང་། དེས་རྟོགས་པ་ཡིན་ཡང་རླུང་དབུ་
མར་ཐིམ་པའི་ཞུ་བདེ་མིན་པའི་བློའི་གཟུང་རྣམ་ལྷར་ཤར་བའི་ལུས་དབེན་
རྣམས་བསྐྱེད་རིམ་དུ་འཇོག་གོ །བསྐྱེད་རིམ་པའི་ལུས་དབེན་དེ་དག་སྐབས་གང་
དུ་ཡོད་ཅེ་ན། དེ་ནི་ལྷག་མོས་དང་ལུས་དཀྱིལ་གྱི་སྐབས་སོགས་སུ་ཡོད་པར་
གསུངས་སོ། །འདི་ལ་དྭགས་པོའི་རྫོགས་རིམ་དུ། བསྐྱེད་རིམ་པའི་ལུས་དབེན་
དེ་གསུམ་རིམ་བཞིན་ལུས་(༧༣བ)དཀྱིལ་དང་། ལྷག་མོས་ལུས་ལ་བསྡུ་བའི་
སྐབས་དང༌། དཀྱིལ་འཁོར་ཉེར་བསྡུའི་སྐབས་དང་ཐུན་མཚམས་སུ་ཡུལ་སྣང་
ཐམས་ཅད་རྡོ་རྗེ་འཆང་དུ་བལྟ་བའི་སྐབས་ཀྱི་ལྷ་ལྟ་བུ་ཞེས་གསུངས་ཀྱང༌།
སྒྲ་ཇི་བཞིན་དུ་གཟུང་དུ་མི་རུང་སྟེ། སྟོང་ཉིད་མ་རྟོགས་པའི་བསྐྱེད་རིམ་པའི་
རྒྱུད་ཀྱི་ལྷག་མོས་ལུས་ལ་བསྡུ་བའི་སྐབས་སོགས་ཀྱི་ཕྱི་མ་རྣམས་ཀྱང་སྟོང་ཉིད་
རྟོགས་པའི་བློའི་གཟུང་རྣམ་ལྷར་ཤར་བའི་དེ་མ་ཡིན་པའི་ཕྱིར་ཏེ། དེ་འདྲའི་
བསྐྱེད་རིམ་པས་སྟོང་ཉིད་མ་རྟོགས་པའི་ཕྱིར། མ་ཁྱབ་ན། བསྐྱེད་རིམ་པའི་
རྒྱུད་ལ་རླུང་དབུ་མར་ཞུགས་གནས་ཐིམ་གསུམ་བྱས་པ་ལས་བྱུང་བའི་བདེ་
བའི་གཟུང་རྣམ་ལྷར་ཤར་བའི་དེ་ཡོད་པར་ཐལ་ལོ། །བསྐྱེད་རིམ་དུ་གྱུར་པའི་
དེ་མེད་ཀྱང་། བསྐྱེད་རིམ་པའི་རྒྱུད་ལ་དེ་ཡོད་པས་སྐྱོན་མེད་དོ་ཞེ་ན། བསྐྱེད་
རིམ་པའི་རྒྱུད་ཀྱི་དེ་ཆོས་ཅན། རྫོགས་རིམ་པའི་ལུས་དབེན་ཡིན་པར་ཐལ་
ལོ། །གཞན་ཡང་། སྟོང་ཉིད་རྟོགས་པའི་བསྐྱེད་རིམ་པ་ཞིག་ཡིན་ན་ནི་དེའི་

རྒྱུད་ཀྱི་ལུས་དཀྱིལ་བསྒོམ་པའི་བསྐྱེད་རིམ་དེ་ཡང་སྟོང་ཉིད་རྟོགས་པའི་བློའི་
གཟུང་རྣམ་ལྷར་ཤར་བའི་ལུས་དབེན་ཡིན་དགོས་པའི་ཕྱིར་ཏེ། ཁྱོད་བསྐྱེད་
རིམ་དུ་གྱུར་པའི་ལུས་དབེན་གང་ཞིག །སྟོང་ཉིད་རྟོགས་པའི་བློའི་གཟུང་རྣམ་
ལྷར་ཤར་ནས་སྒོམ་པའང་ཡིན་པའི་ཕྱིར། དང་པོ་སླ། ཕྱི་མ་དེར་ཐལ། ཡེ་ཤེས་
ཀྱི་ས་བསྒོམ་པ་དང་། དེ་བཞིན་ཉིད་ལས་བྱང་ཆུབ་པ་བསྒོམ་པ་ལ་འོག་ནས་
བཤད་པའི་རྟེན་དང་བརྟེན་པའི་དཀྱིལ་འཁོར་ཐམས་ཅད་དེ་འདྲའི་སྟོང་ཉིད་
རྟོགས་པའི་ཡེ་ཤེས་ཀྱི་རྣམ་འཕྲུལ་དུ་འཆར་བ་སོགས་ཀྱི་དགོས་པ་གསུངས་
པའི་ཕྱིར་དང༌། ལུས་དཀྱིལ་སྐབས་སྟོང་ཉིད་རྟོགས་པའི་བློའི་རྣམ་པ་ལྷར་ཤར་
བར་བསྒོམ་མི་དགོས་པའི་རྒྱུ་མཚན་མེད་པའི་ཕྱིར་(༧༤ན)དང་། སྔགས་རིམ་
ལས་ཀྱང༌། འཁོར་ལོའི་རྣམ་པ་ཅན་གྱི་སེམས་བདག་མེད་པའི་དེ་ཁོ་ན་ཉིད་
ལ་ཞུགས་པའི་རྣལ་འབྱོར་དེ་ནི་ཏིང་ངེ་འཛིན་གསུམ་ཀའི་སྤྱི་འགྲོར་དཔལ་
འབྲས་རྡོ་རྗེས་བཤད་པ་ལྟར་ཡེ་ཤེས་ཞབས་ཀྱིའང་དགོངས་པ་ཡིན་པས། ཞེས་
གསུངས་པའི་ཕྱིར། བསྐྱེད་རིམ་དངོས་གྲུབ་རྒྱ་མཚོ་ལས་ཀྱང་། དགོས་པ་གཙོ་
བོ་གཅིག་ནི་ཇོ་བོས་གསུངས་པ་ལྟར། འོག་ཏུ་སྣང་ཕྱོགས་ལྷའི་འཁོར་ལོ་བསྒོམ་
པ་ཐམས་ཅད་སྟོང་པ་ཉིད་ཀྱི་རྣམ་འཕྲུལ་དུ་འཆར་བར་བྱ་བའི་ཆེད་ཡིན་ཏེ།
ཞེས་གསུངས་པའི་ཕྱིར་རོ། །འདིར་སྟོང་པ་ཉིད་ཀྱི་རྣམ་འཕྲུལ་དུ་འཆར་བར་
བྱ་བའི་ཆེད་ཡིན་པར་གསུངས་པ་མ་གཏོགས་སྟོང་ཉིད་རྟོགས་པའི་བློའི་རྣམ་
འགྱུར་ལྷར་འཆར་ཆེད་དུ་མ་གསུངས་ཀྱང་འདྲ་བའི་ཕྱིར་རོ། །དེས་ན་སྟོང་ཉིད་
མ་རྟོགས་པའི་བསྐྱེད་རིམ་པའི་ལྷག་མོས་སོགས་དང་པོ་དང༌། རྟོགས་ཀྱང་ཞུ་
བདེས་མ་རྟོགས་པའི་བསྐྱེད་རིམ་པའི་རྒྱུད་ཀྱི་དེ་རྣམས་གཉིས་པར་འཇོག་པ་
སོགས་ཤེས་པར་བྱའོ། །མཁས་པའི་དབང་པོ་ཁ་ཅིག །འདིར་བདེ་སྟོང་གི་གཟུང་
རྣམ་ལྷར་ཤར་ཞེས་པའི་གཟུང་རྣམ་དེ། ཡུལ་སྟོང་ཉིད་དེ་ལ་བྱེད་གསུངས། འོ་
ན་དེ་ཡུལ་ཅན་བདེ་སྟོང་གི་ཡེ་ཤེས་རང་ཉིད་ལ་མི་བྱེད་པར་ཐལ་ལོ། །འདོད་

པར་མི་རིགས་ཏེ། འདིའི་ཐད་ཀྱི་སྤྱོད་བསྡུས་སུ་ལུང་དྲངས་པར། གང་དུ་བདེ་
ཆེན་ཞེས་བྱ་གཅིག་པུ་ཉིད། །གཅིག་པུ་ཉམས་ནི་དུ་མས་གར་མཛད་དོ། །ཞེས་
གསུངས་པའི་ཕྱིར་དང་། གསལ་སྒྲོན་ལས། དེ་ལྟར་ན་ལུས་དབེན་གྱི་སྐབས་སུ་
ཡང་བདེ་བ་ཆེན་པོ་གཅིག་ཉིད་རིགས་ལྔ་ལ་སོགས་པ་དུ་མའི་རྣམ་རོལ་དུ་
འཆར་བར་སྒོམ་པ་ཡིན་ལ། ཞེས་དང་། རྡོར་བཟླས་ཀྱི་ཟིན་བྲིས་དང་། པཎ་ཆེན་
བསོད་(༧༤བ)གྲགས་ཀྱི་རྫོགས་རིམ་ལས་ཀྱང་གསལ་བར་བཤད་དོ། །བསྐྱེད་
རིམ་དང་རྫོགས་རིམ་གྱི་ལུས་དབེན་གྱི་གོ་རིམ་སྐབས། ཞལ་ལུང་ལས། སྙིང་
སྟོབས་ཚུལ་དུ་ཞེས་པའི་སྙིང་སྟོབས་ཁམས་དཀར་པོ་ལ་བྱའོ། །སྤྱིར་བསྐྱེད་རིམ་
ཐམས་ཅད་རྫོགས་རིམ་གྱི་སྨིན་བྱེད་དུ་འགྱུར་ཞིང་ཁྱད་པར་བསྐྱེད་རིམ་པའི་
ཕྲ་མོའི་རྣལ་འབྱོར་རྫོགས་རིམ་གྱི་ལུས་དབེན་གྱི་སྨིན་བྱེད་མཆོག་ཡིན་པས་
བསྐྱེད་རིམ་དང་རྫོགས་རིམ་གྱི་ལུས་དབེན་གོ་རིམ་ངེས་པར་གསུངས་སོ། །ལུས་
དབེན་གྱི་ངོས་འཛིན་སྐབས་བོད་མང་པོས། སྤྱོད་བསྡུས་ཀྱི་ལུང་ལ་བརྟེན་ནས་
ལུས་དབེན་ལ་གཟུགས་ཀྱི་ལུས་དབེན། རང་བཞིན་གྱི་ལུས་དབེན། རྣམ་པར་
ཤེས་པའི་ལུས་དབེན། ཏིང་ངེ་འཛིན་གྱི་ལུས་དབེན་དང་བཞིར་སྨྲ་ཞིང་། དང་
པོ་ནི། དབེན་གཞི་མི་གཙང་བའི་རྫས་སོ་དྲུག་ཚོགས་པའི་ཕུང་པོ། དེ་གཙང་
བ་དེ་གཉིས་ཀྱིས་དབེན་པར་རྟོགས་པ་སྟེ། དེའི་བསྒོམ་བྱ་ལུས་མི་གཙང་བར་
རྟོགས་པའི་ཉན་ཐོས་ཡོད་པས། ཤེས་བྱ་ཉན་ཐོས་དང་ཐུན་མོང་བ་ཟེར། གཉིས་
པ་ནི་ཕུང་ཁམས་སྐྱེ་མཆེད་དབེན་གཞི། ཆ་མེད་ཀྱི་བདག་གཅིག་པུར་གྲུབ་པས་
དབེན་པར་རྟོགས་པ་དང་། གསུམ་པ་ནི་རྣམ་ཤེས་གཟུང་འཛིན་རྫས་ཐ་དད་
ཀྱི་དབེན་པར་རྟོགས་པ་དང་། བཞི་པ་ནི་ཐོག་མེད་ནས་ཐ་མལ་བར་སྣང་ཞིང་
ཞེས་པའི་ཕུང་ཁམས་དབེན་གཞི་དང་། དེ་དེ་བཞིན་གཤེགས་པ་རིགས་ལྔ་ལ་
སོགས་པར་བསྒོམ་པ་ལ་བྱེད་པར་བཤད་པའི་དང་པོ་གསུམ་ལ་ལུས་དབེན་
དུ་འཕགས་སྐོར་གང་ལས་མ་བཤད་པས་མི་འཐད་པར་གསུངས་ཤིང་། སྤྱོད་

བསྡུས་ལས་ཀྱང་། དབེན་གཞིའི་ལུས་ངོས་བཟུང་བ་ཡིན་གྱི་ལུང་དེས་ལུས་
དབེན་མི་འདྲ་བ་བཞི་བསྟན་པ་མིན་ནོ། །དེ་ལ་ཁ་ཅིག །ཁམས་རྣམས་ཕྲད་པའི་
ཕྱིར་ཤེས་རབ་དང་ཞེས་སོགས་ཀྱིས་(༧༥ན)མིང་བཞིའི་ཕུང་པོ་དབེན་གཞིའི་
ལུས་སུ་བསྟན་པ་ཡིན་པར་ཐལ། དམ་བཅའ་དེའི་ཕྱིར། འདོད་ན། དེ་ཆོས་ཅན།
ལུས་ཡིན་པར་ཐལ། འདོད་པའི་ཕྱིར་ཟེར་ན་མ་ཁྱབ། བྱས་པ་ལ་ཁ་ཅིག་ན་རེ།
དེ་ཆོས་ཅན།  ལུས་ཡིན་པར་ཐལ། ཡན་ལག་དུ་མ་འདུས་པ་ཡིན་པའི་ཕྱིར། ཁྱབ་
སྟེ། ལུས་རྣམ་གཞག་གི་སྤྱི་དོན་རོལ་མཚོ་ལས། ཡན་ལག་དུ་མ་འདུས་པ་ལུས་
ཀྱི་ངོ་བོར་གསུངས་པའི་ཕྱིར་ཟེར་ན་མ་ཁྱབ་སྟེ། ཡན་ལག་དུ་མ་འདུས་པ་ཡིན་
ན་ལུས་ཀྱི་སྒྲ་བཤད་དུ་ཡོད་པས་ཁྱབ་པའི་དོན་ཡིན་པའི་ཕྱིར། དེ་ལྟ་མ་ཡིན་ན་
ཆ་བཅས་ཡིན་ན་ལུས་ཡིན་པས་ཁྱབ་པར་ཐལ་བ་དང་། ལུས་དཀྱིལ་གྱི་ཐད་ཀྱི་
བསྐྱེད་རིམ་དངོས་གྲུབ་རྒྱ་མཚོ་ལས། ཤེས་པ་རྣམས་ནི་སྐད་ཅིག་དུ་མ་བསགས་
པས་ལུས་ཀྱི་སྒྲ་བཤད་པའི་གཞི་ཡིན་པའི་ཕྱིར་སྐྱོན་མེད་དོ། །འོན་ཀྱང་ལུས་
ཀྱི་སྒྲ་བཤད་པའི་གཞི་ཡིན་པ་ལ་འཇུག་པའི་གཞི་ཡིན་པས་མ་ཁྱབ་བོ། །ཞེས་
གསུངས་པ་མི་འཐད་པར་ཐལ་ལོ། །
ལུས་དབེན་གྱི་རབ་དབྱེ།
༈ ལུས་དབེན་གྱི་རབ་དབྱེ་ལ། དམ་པ་རིགས་བརྒྱའི་ལུས་དབེན། དེ་ཉིད་
རིགས་ལྔའི་ལུས་དབེན། གསང་བ་རིགས་གསུམ་གྱི་ལུས་དབེན། གསང་ཆེན་
རིགས་གཅིག་གི་ལུས་དབེན་དང་བཞི་ཡོད། དང་པོ་ལ་ཕུང་པོ་ལྔ་རིགས་ལྔར་
བསྒོམ་པའི་ལུས་དབེན། ཁམས་བཞི་ཡུམ་བཞིར། དབང་པོ་དྲུག་སེམས་དཔའ་
དྲུག་ཏུ། ཡུལ་ལྔ་རྡོ་རྗེ་མ་ལྔར་བསྒོམ་པའི་ལུས་དབེན་རྣམས་སུ་ཡོད་པའི་དང་
པོ་ལ་མཚོན་ན་གཟུགས་ཕུང་ལ་དབྱིབས་ཀྱི་གཟུགས། རྣམ་པའི་གཟུགས། དེ་ནི་

བདག་གི་གཟུགས་དང་གཞན་གྱི་གཟུགས་ལྟ་བུ་ལ་གསུངས། དེ་ནས་ཁ་དོག་
གི །སྣང་བའི། རིགས་བྱེད་མིན་པའི་གཟུགས་ཏེ་ལྔར་ཕྱེ་ནས་རིམ་པ་བཞིན་དུ་
རྣམ་སྣང་གི་རྣམ་སྣང་ནས། རྣམ་སྣང་གི་(༧༥བ)རིན་འབྱུང་། འོད་དཔག་མེད།
དོན་གྲུབ། མི་བསྐྱོད་པ་དང་ལྔར་བསྒོམ་པའོ། །དེ་བཞིན་དུ་ཕུང་པོ་ལྷག་མ་
བཞི་ལའང་ལྔ་ལྔར་ཕྱེ་ནས་རིན་འབྱུང་གི་རྣམ་སྣང་སོགས་རིགས་ལྷག་མ་བཞི་
ལ་སྦྱར་ཏེ། བསྒོམ་པ་ཡིན་ཞིང་། ཁམས་བཞི་ཡུམ་བཞིར་བསྒོམ་པ་ལ་ས་ཆུ་མེ་
རླུང་བཞི་ལ་ལྔ་ལྔར་ཕྱེ་ནས་རིམ་བཞིན་སྤྱན་མ། མཱ་མ་ཀི། གོས་དཀར་མོ། སྒྲོལ་
མ་བཞི་ལ་སྤྱན་མའི་རྣམ་སྣང་སོགས་སུ་ཕྱེ་བ་དང་སྦྱར་ཏེ་བསྒོམ་པའོ། །ས་ལ་
ལྔར་ཕྱེ་བའི་སྐབས་སྐྲ་ཕྱི་ས་མཆིན་པ་སྙིང་། ཞེས་སོགས་ཐམས་ཅད་ལ་སྙིང་
ཞེས་སྨོས་པ་ནི། སྐྲ་རུས་པ་སོགས་ཀྱི་ཁམས་འབབ་པའི་རྩ་སྙིང་ཁར་གནས་
པས་དེ་ལྟར་བརྗོད་པའོ། །རྒྱུན་བཞག་གི་མི་ནི་བྲམ་ཟེ་རྣམས་ཀྱིས་སྦྱིན་སྲེག་
གི་མི་རྒྱུན་མི་གཅོད་པས་དེ་ལ་ཟེར་ཞེས་ངག་ལས་ཐོས་པ་ཙམ་མོ། །དབང་པོ་
དྲུག་ལ་སྔར་ལྟར་ཕྱེ་ནས་རིམ་བཞིན་ས་སྙིང་གི་རྣམ་སྣང་སོགས་སུ་བསྒོམ་པ་
ནི་དབང་པོ་དྲུག་གི་ལུས་དབེན་ཏེ། ཡིད་དབང་ལ་ཡེ་ཤེས་ལྔར་ཕྱེ་ནས་འཇམ་
དཔལ་དུ་བསྒོམ་པར་གསུངས་སོ། །ཁ་ཅིག །འདིར་དབེན་གཞི་རེ་རེ་ལ་ལྔ་ལྔར་
ཕྱེ་བའི་དབྱེ་བ་དེ་ཡིན་ན་དབྱེ་གཞི་དེ་དངོས་ཡིན་པས་ཁྱབ་ཟེར་ན། མིག་ལ་
ལྔར་ཕྱེ་བའི་མིག་འབྲས་ཀྱི་དཀར་པོ་ཆོས་ཅན། མིག་ཡིན་པར་ཐལ། འདིར་
དབེན་གཞིའི་མིག་ལ་ཕྱེ་བའི་དབྱེ་བ་ཡིན་པའི་ཕྱིར། འདོད་ན། དེ་ཆོས་ཅན།
ཐ་མལ་པའི་མིག་ཤེས་ཀྱིས་གཟུང་བྱ་མ་ཡིན་པར་ཐལ། མིག་དབང་ཡིན་པའི་
ཕྱིར་ཏེ། མིག་ཡིན་པའི་ཕྱིར། གཞན་ཡང་། གོང་གི་ཁྱབ་པ་དེ་མི་འཐད་པར་
ཐལ། གསལ་སྒྲོན་ལས། སྐྱེ་མཆེད་གཞན་རྣམས་ཀྱི་སྐབས་སུའང༌། སྐྱེ་མཆེད་
དེ་དག་དངོས་མིན་ཀྱང༌། དེ་དག་གི་སྐབས་ཀྱི་རིགས་སུ་བཞག་པ་དུ་མ་སྣང་
བའི་ཕྱིར་རོ། །ཞེས་(༧༦ན)གསུངས་པའི་ཕྱིར། འདིའི་དབེན་གཞིའི་ཡེ་ཤེས་ལྔ་

ལ་གཞི་དུས་ཀྱི་དེ་དགོས་པས་རྣམ་གཞག་ལས་གསུངས་པ་ལྟར་འཇོག་དགོས་
པ་གསལ་སྒྲོན་གྱི་དགོངས་པར་སྣང་ཡང་། ལེའུ་བདུན་པའི་མཐའ་གཅོད་དང་།
ལྷག་མོས་ཀྱི་ཐད་ཀྱི་བསྐྱེད་རིམ་དངོས་གྲུབ་རྒྱ་མཚོ་གཉིས་ཀར་རགས་པ་ཉེར་
ལྔའི་སྐབས་མཉམ་ཉིད་ཡེ་ཤེས་སྤྱོད་བསྡུས་ལྟར་གསུངས་འདུག་པ་དོན་འདྲ་
བ་ཡིན་མིན་བརྟག་འཚལ་ལོ། །ཁ་ཅིག ་།ལུས་དབེན་ལ་དམ་པ་རིགས་བརྒྱའི་
ལུས་དབེན་ལས་མང་བའི་དབྱེ་བ་མེད་ཟེར་ན། ཡན་ལག་ཁྲོ་བོར་བསྒོམ་པའི་
ལུས་དབེན་དང༌། བྱམས་པ་དང་ཀུན་བཟང་གཉིས་ཀྱི་ལུས་དབེན་མི་འཐད་
པར་ཐལ་བ་དང་། གླེང་གཞི་སྦས་བཤད་ཀྱི་ཊཱི་ཀ་ལས། ལུས་དབེན་གྱི་ལྷ་དེ་ལ་
རྒྱས་པར་ཕྱེ་ན་བརྒྱ་དྲུག་ཅུའམ། བརྒྱ་གོ་གཉིས་སུ་ཡོད་དོ། །ཞེས་གསུངས་པའི་
འཐད་པ་ཐལ་ལོ། ། །ལྷ་ཉི་ཤུ་པོ་རེ་རེ་ལ་རིགས་ལྔ་ལྔར་ཕྱེ་བའི་རྣམ་སྣང་ཉེར་
ལྔ་ནི། ཞལ་ཕྱག་གི་གྲངས་དང་ཕྱག་མཚན་རྣམ་སྣང་དང་འདྲ་བ་ལ་སྐུ་མདོག་
ལྷ་རང་རང་གི་མདོག་ཏུ་བྱེད་པ་སྟེ། དཔེར་ན་རྣམ་སྣང་གི་རིན་འབྱུང་སེར་
པོ་སེར་ནག་དཀར་བའི་ཞལ་གསུམ་ཕྱག་དྲུག་པ། གཡས་འཁོར་ལོ་རྡོ་རྗེ་པདྨ་
དཀར་པོ། གཡོན་དྲིལ་བུ་རིན་ཆེན་རལ་གྲི་འཛིན་པའོ། །དེས་གཞན་ཤེས་པར་
བྱའོ། །དེ་ཉིད་རིགས་ལྔའི་ལུས་དབེན་སྐབས། རྣམ་སྣང་གི་རིན་འབྱུང་གི་རིགས་
ཁ་དོག་གི་གཟུགས་དེ་ཆུ་ཁམས་དངོས་ག་ལ་ཡིན་དང་ཆུ་ཁམས་སུ་བསྡུ་བའི་
དོན་ནོ། །སྤྱོད་བསྡུས་སུ་གཟུགས་སོགས་ཕུང་པོ་ལྔ་འབྱུང་འགྱུར་དུ་བཤད་པ་
ནི། འབྱུང་བཞི་རང་ཉིད་གཟུགས་ཕུང་ཡིན་ཡང་འབྱུང་འགྱུར་མིན་ལ། ཆོས་ཀྱི་
སྐྱེ་མཆེད་པའི་གཟུགས་དེ་གཟུགས་དངོས་སུ་ཐལ་འགྱུར་བ་དང་། བྱེ་སྨྲ་(༧༦བ)
གཉིས་མ་གཏོགས་མདོ་སེམས་རང་རྒྱུད་པ་རྣམས་ཀྱིས་མི་འདོད་དོ། །དེ་ནི་
ཡིད་ཀྱི་ཤེས་པ་ལ་གཟུགས་སུ་གསལ་བར་སྣང་བ་ལ་གསུངས་ཤིང་། དབྱེ་བ་
བསྡུས་པ་ལས་གྱུར་པ། མངོན་པར་སྐབས་ཡོད་ཀྱི་གཟུགས། ཀུན་བཏགས་པའི་
གཟུགས། ཡང་དག་པར་བླངས་པའི་གཟུགས། དབང་འབྱོར་བའི་གཟུགས་ཞེས་

ལྔར་གསུངས་སོ། །དེའང་འབྱུང་གྱུར་དངོས་མིན་ལ། ཚོར་ཕུང་སོགས་ལ་མིང་གི་
ཕུང་པོ་ཟེར་བ་ནི་མིང་གི་སྒོ་ནས་དོན་གོ་བར་བྱེད་པས་དེ་ལྟར་གསུངས་སོ། །
གསང་བ་རིགས་གསུམ་དང་གསང་ཆེན་རིགས་གཅིག་གིས་ལུས་དབེན་གཉིས་
ནི་སླའོ། །
༈ སོར་བསམ་གཉིས་ལུས་དབེན་དུ་བསྡུ་ཚུལ་ནི། སོར་སྡུད་ནི་དབང་པོ་ལྔ་
དང་ཡུལ་ལྔ་ལ་བདེ་སྟོང་གིས་རྒྱས་བཏབ་སྟེ། དབང་པོས་ཡུལ་ལ་ལོངས་སྤྱོད་
པའི་ཚེ་བདེ་སྟོང་གི་ཡེ་ཤེས་འབར་བའི་རྐྱེན་དུ་ལོངས་སྤྱོད་པའི་རྣལ་འབྱོར་
ཡིན་པས། རྗེས་ཐོབ་ཀྱི་ཉམས་ལེན་དུ་གསུངས། བསམ་གཏན་ནི་གཟུགས་སྒྲ་
སོགས་འདོད་པ་ལྔ་ནི་ཡུལ་ཅན་དབང་པོ་ལྔ་དང་མདོར་བསྡུས་པའམ་ལྷན་
ཅིག་ཏུ་སངས་རྒྱས་རིགས་ལྔར་བསྒོམ་པ་ལ་བྱེད་ཅིང༌། དེ་ལ་ཡན་ལག་ལྔ་
སྟེ། རྟོག་དཔྱོད་གཉིས་དགའ་བདེ་གཉིས། སེམས་རྩེ་གཅིག་པའོ། །དེའང་ཡུལ་
དབང་གཉིས་ནི་མཚོན་པ་ཙམ་སྟེ། ཕུང་སོགས་ལྷར་སྒོམ་པའི་བསམ་གཏན་
ཀྱང་ཤེས་པར་བྱ་ལ། ལྷའི་སྐུ་སྒོམ་པ་ཙམ་མིན་གྱི་ལྷའི་དེ་ཁོ་ན་ཉིད་སྒོམ་པའང་
དགོས་སོ། །།དགའ་བདེ་གཉིས་ནི། པཎ་ཆེན་བསོད་གྲགས་དང་། པཎ་ཆེན་
ཆོས་རྒྱན་གཉིས་ཀྱིས་རྟོག་དཔྱོད་གཉིས་ཀྱིས་དྲངས་པའི་བདེ་བ་ཆེན་པོའི་ཡེ་
ཤེས་ཀྱིས་སྟོང་ཉིད་རྟོགས་པའི་ཡིད་བདེ་ནི་དགའ་བའི་ཡན་ལག །དེ་དང་
མཚུངས་ལྡན་གྱི་ལུས་སེམས་ཤིན་སྦྱངས་ཀྱི་བདེ་བ་ནི་བདེ་བའི་ཡན་ལག་ཏུ་
(༧༧ན)གསུངས་ཏེ། ལུས་ཤིན་སྦྱངས་ཀྱི་བདེ་བ་ལུས་ཤེས་ཡིན་པས་དེ་འདིར་
བསམ་གཏན་གྱི་ཡན་ལག་ཏུ་མི་འཇོག་གམ་སྙམ་ཞིང་། དེས་ན་ལུས་ཤིན་ཏུ་
སྦྱངས་པའི་རྒྱུར་གྱུར་པའི་སེམས་ཤིན་སྦྱངས་ཀྱི་བདེ་བ་ལ་བྱེད་དམ་སྙམ་སྟེ།
གསལ་སྒྲོན་ལས། ལུས་དང་སེམས་ཤིན་ཏུ་ལས་རུང་དུ་བྱེད་པའི་བྱེད་ཆོས་སུ་
གྱུར་པའི་ཤིན་སྦྱངས་ཀྱི་བདེ་བ་སྟེ། སྔར་གྱི་ཡིད་བདེ་དང་མཚུངས་ལྡན་གྱི་
སེམས་བྱུང་ངོ་། །ཞེས་གསུངས་སོ། །དྭགས་པོས་ཀྱང་དགའ་བའི་ཡན་ལག་དང་

མཚུངས་ལྡན་གྱི་སྟོང་ཉིད་རྟོགས་པའི་སེམས་ལ་གསུངས་ཤིང་། ཨ་མདོའི་བླ་མ་
ཤེས་རབ་རྒྱ་མཚོས། ཤིན་སྦྱངས་སྐྱེ་བའི་སྔ་ལྟས་ཀྱི་དགའ་བ། · ཤིན་སྦྱངས་དུས་
ཀྱི་བདེ་བ་གསུངས། སེམས་རྩེ་གཅིག་པའི་ཡན་ལག་ལ་ས་ལམ་རྣམ་གཞག་ཏུ་
དགའ་བ་དེ་དེ་དག་དང་འབྲེལ་བའི་སྟོང་པ་བཞི་ག་བཞག་པ་ནི་པཎ་ཆེན་
ཆོས་རྒྱན་དང་། དྭགས་པོ་གཉིས་ཀྱིས་གསུངས་ཤིང་། གསལ་སྒྲོན་ན་སྟོང་པ་
བཞི་པ་མ་གཏོགས་དང་པོ་གསུམ་བཞག་པ་ཆེར་མི་གསལ། པཎ་ཆེན་བསོད་
གྲགས་ཀྱིས་ཀྱང་གསལ་བར་མ་གསུངས་ལ། ཆག་འགྱུར་གྱི་རྩེ་གཅིག་པ་སྟོན་
པའི་གཞུང་ལ། སངས་རྒྱས་ཀུན་གྱི་རང་བཞིན་ཞི། །ཐམས་ཅད་ནམ་མཁའ་ལ་
རབ་གནས། །ཞེས་འབྱུང་བར་གསུངས་ཤིང༌། དེའི་དོན་ཡང་ནམ་མཁའ་ནི་སྟོང་
པ་ཡིན་པས་ཐམས་ཅད་སྟོང་པ་ཞེས་པ་སྟོང་པ་བཞི་པའོ། །ཞེས་གསུངས་ཀྱང་
གཙོ་བོའི་དབང་དུ་བཏགས་པ་ཡིན་པ་འདྲའོ། །རྟོག་དཔྱོད་གཉིས་ནི་སླ་ལ། དེ་
ལྟར་ན་ལུས་དབེན་སོར་སྡུད་དང༌། རྟོག་དཔྱོད་གཉིས་ཏེ་གསུམ་ནི་རྗེས་ཐོབ་
ཀྱི་སྐབས་དང༌། དགའ་བདེ་གཉིས་དང་སེམས་རྩེ་གཅིག་པ་གསུམ་ནི་མཉམ་
གཞག་གི་སྐབས་སོ། །ཁ་ཅིག །འདུས་པའི་སྦྱོར་དྲུག་གི་ནང་ཚན་དུ་གྱུར་(༧༧བ)
པའི་སོར་བསམ་གཉིས་པོའི་གང་རུང་ཡིན་ན། རྫོགས་རིམ་གྱི་ལུས་དབེན་ཡིན་
པས་ཁྱབ་ཟེར་ན། དེ་གཉིས་ལ་བསྐྱེད་རིམ་གྱི་ཆ་གཉིས་རེ་མེད་པར་ཐལ། ཁས་
བླངས་དེ་འཐད་པའི་ཕྱིར།འདོད་མི་ནུས་ཏེ།དེ་ལ་བསྐྱེད་རིམ་ཡོད་པར་ཡེ་ཤེས་
ཞབས་ལུགས་པ་དག་བཞེད་པར་གསལ་སྒྲོན་དུ་གསུངས་པའི་ཕྱིར། ཁ་ཅིག །
འཕགས་ལུགས་ལ་དེ་ལྟར་ཁྱབ་ཟེར་ན། འཕགས་ལུགས་ལའང་དེ་ལ་བསྐྱེད་
རྫོགས་ཀྱི་ཆ་གཉིས་ཡོད་ཀྱང་འཕགས་ལུགས་པ་རྣམས་གཙོ་བོ་རྫོགས་རིམ་གྱི་
ཆ་བཤད་པ་ཡིན་པའི་ཁྱད་པར་མ་འཐད་པར་ཐལ་ལོ། །འདོད་ན། གོང་དུ་རིམ་
ལྔར་ཡན་ལག་དྲུག་སྡུད་ཚུལ་སྟོན་པའི་གསལ་སྒྲོན་ལས། སྤྱིར་སོར་བསམ་རིལ་
པོ་བསྐྱེད་རིམ་མམ་རྫོགས་རིམ་དུ་མི་བྱའི་ཆ་གཉིས་ཀ་ཁས་བླང་ངོ༌། །བྱེ་བྲག་

ཏུ་རང་གི་གཞུང་གང་ནས་རིམ་གཉིས་གང་གི་ཆ་བཤད་པ་དེ་བཞིན་དུ་བྱ་སྟེ།
དེ་ལྟར་ན། འཕགས་ལུགས་ལྟར་ན་རྫོགས་རིམ་གྱི་ཆ་བཤད་པར་བྱས་ན་ལེགས་
པར་སེམས་སོ། །ཞེས་གསུངས་པའི་དོན་མ་གྲུབ་པར་ཐལ་ལོ། །
ལུས་དབེན་ཇི་ལྟར་ཉམས་སུ་ལེན་པའི་ཚུལ།
༈ ལུས་དབེན་ཇི་ལྟར་ཉམས་སུ་ལེན་པའི་ཚུལ་ལ་བསྐྱེད་རིམ་ཕྲ་མོའི་
དམིགས་པ་བརྟན་པོ་རྙེད་ནས་ཞུ་བདེ་ཁྱད་པར་ཅན་འདྲེན་ནུས་ན། དགའ་
བཞིའི་སྐྱེ་ཚུལ་ཤེས་པར་བྱས་ཏེ་བསྐྱར་ལ། དམིགས་པ་བརྟན་པོ་རྙེད་ཀྱང་ཞུ་
བདེ་མ་བྱུང་ན་རྫོགས་རིམ་སྒོམ་པའི་མཚམས་འདི་ནས་གཙོ་བོ་ཡབ་ཡུམ་གྱི་
རྣལ་འབྱོར་ལ་གནས་ནས་བསྒོམ་པར་བྱའོ། །གང་ལ་དམིགས་པ་གཏོད་པའི་
ཡུལ་ནི། སྐྱེས་པའི་རྡོ་རྗེ་ནོར་བུའི་དབུས་སམ་ནོར་བུའི་བུ་ག་གང་རུང་དང་།
བུད་མེད་ཀྱི་བྷ་གའི་ནང་དུ་ཐིག་ལེ་ཡུངས་འབྲུ་ཙམ་ལ་སེམས་བཟུང་ནས་
བསྒོམ་པར་གསུངས་ཤིང་། ཐིག་ལེའི་ཁ་དོག་ནི་རང་ལྷའི་ཁ་དོག་ཏུ་བྱ་སྟེ་རྣམ་
སྣང་གི་རིགས་ཀྱི་སྒྲུབ་པ་(༧༨ན)པོའི་དཀར་པོ་བྱ་བ་སོགས་སོ། །གསལ་སྒྲོན་དུ་
ཞལ་ལུང་དང་། སྒྲོན་གསལ་གྱི་ལུང་དྲངས་པ་ལྟར། ཁྲིད་ཡིག་རྣམས་སུ་རང་གི་
སྙིང་གའི་ཧཱུཾ་ལས་ཐིག་ལེ་ཕབ་པར་གསུངས་ཤིང་། གདན་རྫོགས་དམར་ཁྲིད་
སོགས་ན་ཉི་གདན་སྲན་མ་ཕྱེད་ཙམ་གྱི་སྟེང་དུ་དམིགས་པར་གསུངས་སོ། །དེ་
ལྟ་བུའི་དམིགས་པ་དེ་ལ་བྱིངས་རྒོད་དང་བྲལ་བར་རྩེ་གཅིག་ཏུ་སེམས་བཟུང་
བས་རླུང་སེམས་འཇུག་པ་གཅིག་པའི་དབང་གིས་གནས་དེར་རླུང་འདུ་ཞིང་
དབུ་མར་ཞུགས་གནས་ཐིམ་གསུམ་བྱས་པ་ལས་རྟགས་དྲུག་དང་སྟོང་པ་བཞི་
འཆར་རོ། །འདིའི་མར་མེ་ལྟར་འབར་ལ་དམ་པ་རྣམས་ཀྱིས་རང་རང་ལ་ཉམས་
འཆར་ཚུལ་ལ་བརྟེན་ནས་གསུངས་པ་ཡིན་ནམ་འདྲ་མིན་གསུངས་པ་ཡོད་

ཀྱང་། ནཱ་རོ་ཆོས་དྲུག་གི་ཁྲིད་ཡིག་ཡིད་ཆེས་གསུམ་ལྡན་སོགས་སུ། ཏིལ་མར་གྱི་
མར་མེ་འབར་བ་ལྟ་བུའི་སྣང་བ་དུ་མ་འཆར་གསུངས་འདུག་པས། མར་མེ་ཁོའི་
མེ་ལྕེ་ལྟ་བུ་འཆར་བ་ཡིན་གྱི་འོད་ཤར་བ་ལྟ་བུ་སྣང་བ་མིན་པར་སེམས་སོ། །
དབུ་མར་རླུང་ཞུགས་པས་ལྟེ་བའི་གཏུམ་མོའི་མེ་དབུ་མའི་ལམ་ནས་འབར་ཏེ་
བྱང་སེམས་ཞུ་བ་ལས་དགའ་བཞི་འབྱུང་སྟེ། དེ་ཡང་བྱང་སེམས་དབུ་མའི་ལམ་
ནས་ཕབས་པ་དགོས་པར་གསུངས་ན་སྐབས་འདིར་རྩ་མདུད་ཅུང་ཟད་ལྷོད་
དུའང་མ་སོང་བས་རྩ་མདུད་ཀྱི་ཐད་ནས་དབུ་མ་བརྒྱུད་དེ་ཇི་ལྟར་འབབ་ཅེ་
ན། འདིར་རྩ་མདུད་ཀྱི་ཐད་ནས་རྩ་མདུད་ཀྱིས་བཀག་པས་དབུ་མ་ནས་མི་
འབབ་ཀྱང་རྩ་འཁོར་གྱི་ནང་ནས་དབུ་མར་འབབ་པས་དགའ་བཞི་འདྲེན་པ་
ཡིན་ཏེ། སྤྱི་བོ་ནས་བྱང་སེམས་བབས་པ་མགྲིན་པར་རྩ་འཁོར་ནས་འདུ་ཐེབས་
ཤིག་འབྱུང་བས་དགའ་བཞིའི་དང་པོ་དང་། དེ་ནས་ཡང་རྩ་མདུད་ཀྱིས་བཀག་
ནས་རྩ་འདབ་ཏུ་གྱེས་པ་སྙིང་གར་རྩ་འཁོར་(༧༨བ)ནས་དབུ་མར་བབས་པས་
མཆོག་དགའ། ཚུལ་དེ་ལྟ་བུའི་སྒོ་ནས་ལྟེ་བའི་དབུ་མར་ལྷན་ཅིག་བབས་པ་
ལས་ཁྱད་དགའ། གསང་གནས་སུ་ནོར་བུའི་རྩེར་བབས་པ་ལས་ཡས་བབས་
ལྷན་སྐྱེས་ཀྱི་དགའ་བ་སྐྱེ་བར་འཇོག་པར་ཆོས་དྲུག་གི་ཁྲིད་ཡིག་སོགས་ལས་
གསུངས་པའི་ཕྱིར། སྒོམ་སྡེ་ནམ་མཁའ་རྒྱལ་མཚན་གྱིས་འཇིགས་བྱེད་རྫོགས་
རིམ་ལས་ཀྱང་། དེ་ཡང་སྙིང་གའི་སྟེང་འོག་གི་རྩ་མདུད་རྣམས་རྫོགས་པར་མ་
གྲོལ་བར་དུ་སྙིང་གའི་རྩ་མདུད་བུ་ག་ནས་འབར་འཛག་བྱེད་པ་མི་འོང་ཡང་།
ཞེས་གསུངས་སོ། །འདིར་ཡིག་ཆུང་ལས། ཡས་བབས་ཀྱི་དགའ་བ་སྐྱེ་བ་ལ། རྩ་
མདུད་མ་གྲོལ་ཡང་གཏུམ་མོའི་མེས་བཞུས་ནས་དགའ་བཞི་སྐྱེ་བ་ཡིན། དཔེར་
ན་རྫའི་གཤམ་གས་པའི་ནང་མར་འཁྱགས་པ་ཡོད་པ་འོག་ནས་མེ་སྦར་བས་ཞུ་
ནས་འཛག་པ་བཞིན་ནོ། །གསུངས་ཏེ། དཔེ་དེ་བཞིན་དུ་རྩ་མདུད་ཀྱི་ཐད་
དུའང་དབུ་མ་ནས་འབབ་པའི་དོན་ཡིན་ནམ་མིན་བརྟག་པར་བྱའོ། ཁ་ཅིག །

འདིར་ཕྲ་མོ་བསྒོམས་པས་རླུང་དབུ་མར་ཞུགས་གནས་ཐིམ་གསུམ་བྱས་པ་
ལས་བྱུང་བའི་ཐམས་ཅད་སྟོང་པ་འོད་གསལ་དེ། ཡན་ལག་དྲུག་གི་ནང་ཚན་
གྱི་འཛིན་པའི་ཡན་ལག་ཡིན་ཏེ། ཞལ་ལུང་ལས། མཚན་མ་ལྔ་པོ་དེ་ཡིས་ནི། །མི་
གནས་མྱ་ངན་འདས་ཐོབ་པས། །རྣལ་འབྱོར་པས་ནི་འདི་ལ་འབད། །གཟུང་བ་
ཡི་ནི་ཡན་ལག་གོ །ཞེས་དང༌། གསལ་སྒྲོན་ལས། འོག་སྒོའི་ཕྲ་མོ་བསྒོམ་པའི་
སྐབས་སུ་རྟགས་ལྔའི་རིམ་གྱིས་དངོས་པོ་མེད་པའི་གནས་འོད་གསལ་དུ་
འཇུག་པའི་འཛིན་པའི་ཡན་ལག་བཤད་པ་མི་འགལ་ལོ། །ཞེས་གསུངས་པའི་
ཕྱིར་ཟེར་ན་མ་ཁྱབ་སྟེ། དེ་ནི་དཔེའི་འོད་གསལ་ལ་འཛིན་པའི་ཡན་ལག་གི་
མིང་གིས་བཏགས་པ་ཙམ་ཡིན་(༧༩ན)པའི་ཕྱིར། སྐབས་འདིའི་དཔེའི་འོད་
གསལ་དེ་འཛིན་པའི་ཡན་ལག་དངོས་མ་ཡིན་ཏེ། འཛིན་པའི་ཡན་ལག་ཡིན་
ན་རིམ་པ་བཞི་པའི་དོན་གྱི་འོད་གསལ་ཡིན་དགོས་པའི་ཕྱིར་ཏེ། སྨོན་ལམ་
ལས། ཀུན་རྫོབ་སྒྱུ་ལུས་དོན་དམ་འོད་གསལ་འཛིན། །ཞེས་དང་། ལེའུ་བཅུ་
གཉིས་པའི་ཊཱི་ཀ་ལས། འཛིན་པའི་ཡན་ལག་དང་རིམ་པ་བཞི་པའི་དོན་གྱི་
།
འོད་གསལ་མིང་གི་རྣམ་གྲངས་ཡིན་པར་སྒྲོན་གསལ་ལས་གསུངས་པའི་ཕྱིར།
ཞེས་གསུངས་པའི་ཕྱིར། ཁ་ཅིག །སྐབས་འདིར་ཡས་བབས་དགའ་བ་དང་པོ་
བྱང་སེམས་རྡོ་རྗེའི་རྩ་བར་སླེབ་ན་སྐྱེ་ཡི་དེའི་གོང་དུ་མི་སྐྱེ་ཟེར་ན། མི་འཐད་
དེ། སྐབས་འདིའི་དགའ་བཞི་རླུང་དབུ་མར་ཞུགས་གནས་ཐིམ་གསུམ་བྱས་པ་
ལས་བྱུང་བའི་བདེ་བ་གང་ཞིག །རླུང་དབུ་མར་ཞུགས་གནས་ཐིམ་གསུམ་བྱས་
པ་ལས་བྱང་སེམས་བབས་པ་སྤྱི་བོ་ནས་རིམ་བཞིན་མགྲིན་པ་སོགས་སུ་མ་
བརྒྱུད་པར་རྡོ་རྗེའི་རྩ་བར་སླེབ་པ་མི་སྲིད། སྤྱི་བོ་ནས་མགྲིན་པར་སླེབ་པ་ན་
དགའ་བ་དང་དེ་ནས་སྙིང་གར་སླེབ་པ་ན་མཆོག་དགའ། སོགས་ངེས་པར་
རྫོགས་རིམ་སྐབས་སྐྱེ་དགོས་པའི་ཕྱིར་ཏེ། རྡོར་ཕྲེང་ལས། དེ་རྗེས་ལུགས་འབྱུང་
བཤད་བྱ་སྟེ། །བདེ་ཆེན་འཁོར་ལོ་སྤྱི་བོ་ལ། །དེ་ནི་དགའ་བར་བཤད་པ་ཡིན། །

ལོངས་སྤྱོད་འཁོར་ལོར་མཆོག་དགའ་དང་། །ཞེས་སོགས་གསུངས་པའི་ཕྱིར་
དང༌། སྐབས་འདིའི་མཁས་གྲུབ་རྗེའི་ཟིན་བྲིས་ཆེ་ཆུང་གཉིས་ཀ་ལས། སྐབས་
འདིར་བྱང་སེམས་སྤྱི་བོ་ནས་མགྲིན་པར་སླེབ་པ་ན་དགའ་བ་སོགས་ཀྱི་དགའ་
བཞི་སྐྱེ་བར་གསུངས་པའི་ཕྱིར་དང། དྭགས་རྫོགས་ལས་ཀྱང་། རླུང་དྷུ་ཏཱིར་ཐིམ་
པའི་དབང་གིས་བྱང་སེམས་ཞུ་བ་གནས་གང་དུ་སླེབ་པ་ན་ཡས་བབས་ཀྱི་
དགའ་བཞི་སྐྱེ་ཚུལ་ནི་(༧༩བ)བྱང་སེམས་སྤྱི་བོ་ནས་མགྲིན་པར་སླེབ་པ་ན་ཡས་
བབས་ཀྱི་དགའ་བ། དེ་ནས་སྙིང་གར་སླེབ་པ་ན་མཆོག་དགའ། ཞེས་སོགས་
གསུངས་པའི་ཕྱིར། ཁོ་ན་རེ། སྔར་གྱི་དམ་བཅའ་དེ་འཐད་དེ། སྐབས་འདིར་བྱང་
སེམས་རྡོ་རྗེའི་རྩར་སླེབ་པ་ན་དགའ་བ་དང་། སྣང་བའི་ཡེ་ཤེས་སོགས་སྐྱེ་བའི་
ཚུལ་གྱིས་དགའ་བཞི་དང་སྟོང་བཞི་གྲངས་སྤྲོད་དུ་སྐྱེ་བ་ཞིག་གསུངས་པའི་
ཕྱིར་ཟེར་ན། དེ་ནི་ཡས་བབས་ལྷན་སྐྱེས་ཀྱི་དགའ་བ་ལ་བཞིར་ཕྱེ་བའི་དགའ་
བཞི་དང་སྟོང་བཞི་གྲངས་སྤྲོད་དུ་སྐྱེ་ཚུལ་གསུངས་པ་ཡིན་ཏེ། དེའི་གོང་དུ་
མགྲིན་པ་སྙིང་ག་ལྟེ་བ་རྣམས་སུ་བྱང་སེམས་བབས་པ་ལས་རིམ་བཞིན་དགའ་
བ་དང་པོ་གསུམ་འཆར་དགོས་པའི་ཕྱིར་དང༌། པཎ་ཆེན་བསོད་ནམས་གྲགས་
པས་ཀྱང་རང་ལུགས་ནི་གནས་དེ་རྣམས་སུ་ལྷན་སྐྱེས་ཉིད་ལས་ཕྱེ་བ་བཞི་དང་
སྟོང་པ་བཞི་རིམ་པ་བཞིན་དུས་མཉམ་ངོ་བོ་གཅིག་ཏུ་འབྱུང་བར་བྱས་ན་གོང་
དུ་བཀོད་པའི་ཕྱག་ཆེན་ཐིག་ལེའི་ལུང་དང༌། རྡོ་རྗེ་ཕྲེང་བའི་ལུང་དང་ཐུབ་པ་
དཔལ་གྱི་ལུང་ལ་སོགས་པ་ཐམས་ཅད་ལེགས་པར་དྲངས་པར་འགྱུར་ཞིང་།
ཞེས་དང༌། རྗེ་ངག་དབང་བྱམས་པས་ཀྱང་གསང་འདུས་རྫོགས་རིམ་ལས། སྤྱི་
བོའི་བྱང་སེམས་དཀར་པོ་བཞུས་ནས་མགྲིན་པ་སྙིང་ག་ལྟེ་བར་སླེབ་པ་དང་
མར་མེ་ལྟར་འབར་གྱི་བར་གྱི་རྟགས་རྣམས་ཤར་བ་དུས་མཉམ། དེ་ནས་རླུང་
ཕྲ་བ་ཐིམ་རྟགས་སྣང་བ་དཀར་ལམ་པ་འཆར་བ་དང་བྱང་སེམས་རྡོ་རྗེའི་རྩ་
བར་སླེབ་པ་དུས་མཉམ། ཞེས་པ་ནས། ཡས་བབས་ལྷན་སྐྱེས་ལས་ཕྱེ་བའི་དགའ་

བཞི་དང་སྟོང་པ་བཞི་རྡོ་རྗེའི་རྩ་བ་ནས་བཟུང་གྲངས་སྤྲོད་གྱི་ཚུལ་དུ་འབྱུང་
བས་ཞེས་གསུངས་པའི་ཕྱིར། འོན་ཀྱང་ཡས་བབས་དགའ་བཞི་དང་སྟོང་བཞི་
གྲངས་སྤྲོད་དུ་འབྱུང་བར་བཤད་པ་ཐམས་ཅད་རྡོ་རྗེའི་རྩ་བ་ནས་བརྩམས་ཏེ་
འབྱུང་ཚུལ་དེ་ཁོ་ནར་མ་ངེས་ཏེ། (༨༠་ན) ལུགས་འབྱུང་གི་དགའ་བ་དང་པོ་
བྱང་སེམས་སྤྱི་བོ་ནས་མགྲིན་པར་སླེབ་པ་ན་འཆར་བ་སོགས་ཀྱི་དགའ་བཞི་
དང་སྟོང་བཞི་གྲངས་སྤྲོད་དུ་འབྱུང་ཚུལ་ཀྱང་ཡོད་པའི་ཕྱིར་ཏེ། དྭགས་རྫོགས་
ལས། གང་ཟག་གི་རིགས་འགའ་ཞིག་ལ་ཕྱག་ཆེན་ཐིག་ལེ་ནས་བཤད་པ་ལྟར་
ལུགས་འབྱུང་ཡས་བབས་ཀྱི་དགའ་བཞི་སྟོང་པ་བཞི་ངོ་བོར་འཆར་བ་ཡོད་ལ།
གང་ཟག་གི་རིགས་འགའ་ཞིག་ལ་ནི་ཐུབ་པ་དཔལ་གྱིས་བཤད་པ་ལྟར་ལུགས་
འབྱུང་ཡས་བབས་ཀྱི་དགའ་བཞི་སྟོང་པ་བཞིའི་ངོ་བོར་འཆར་བ་ཡང་ཡོད་ལ།
ཞེས་གསུངས་པ་ལྟར་འཐད་པའི་ཕྱིར། དེ་ལྟར་མིན་པར་ཡས་བབས་ཀྱི་དགའ་
བཞི་དང་སྟོང་བཞི་གྲངས་སྤྲོད་དུ་འབྱུང་བ་ཐམས་ཅད་རྡོ་རྗེའི་རྩ་བར་བྱང་
སེམས་བབས་པ་ནས་ངེས་པར་བརྩི་ན་ཡས་བབས་ཀྱི་དགའ་བཞི་དང་སྟོང་
བཞི་གྲངས་སྤྲོད་དུ་འབྱུང་རྒྱུའི་དགའ་བ་དང་པོ་གསུམ་ལ་ལྷན་སྐྱེས་ཀྱིས་ཁྱབ་
དགོས་ན་དེའང་མི་འཐད་དེ། རྗེ་རང་གི་ལཱུ་ཨཱི་པའི་རྫོགས་རིམ་རྣལ་འབྱོར་ཆེན་
པོའི་རྣམ་བཤད་དངོས་གྲུབ་སྙེ་མ་ལས། དེ་བཞིན་དུ་ལུགས་མཐུན་གྱི་སྣང་
མཆེད་ཐོབ་གསུམ་དང་དེ་གསུམ་དགའ་བ་གསུམ་དུ་བཞག་པ་ལྷན་སྐྱེས་ཀྱི་
དགའ་བར་མི་འཇོག་ཀྱང་ལུགས་མཐུན་ཡས་བབས་ཀྱི་དགའ་བ་གསུམ་ལྷན་
སྐྱེས་ཀྱི་དགའ་བར་འཇོག་པའི་སྐབས་གཅིག་ཀྱང་ཡོད་པར་མངོན་ནོ། །ཞེས་
དང༌། དྭགས་རྫོགས་ལས། ལུགས་འབྱུང་ཡས་བབས་ཀྱི་དགའ་བཞི་སྟོང་པ་
བཞིའི་ངོ་བོར་ཤར་བའི་དགའ་བ་དང་པོ་གསུམ་ལ་ལྷན་སྐྱེས་ཡིན་པ་མེད་
ཀྱང་།སྤྱིར་ཡས་བབས་ཀྱི་དགའ་བ་བཞི་ལ་ལྷན་སྐྱེས་ཡིན་པ་གཅིག་ཡོད་དོ། །
ཞེས་གསུངས་པའི་ཕྱིར། དེས་ན་དེ་འདྲའི་དགའ་བ་དང་པོ་གསུམ་ལ་ལྷན་སྐྱེས་

མེད་པར་གསུངས་པ་ནི་སྤྱི་བོ་ནས་(༨༠་བ)མགྲིན་པ་སོགས་ཀྱི་གནས་བཞིར་
བྱང་སེམས་བབས་པ་ལས་བཞག་པའི་དགའ་བཞི་དང་སྟོང་བཞི་གྲངས་སྤྲོད་
དུ་གསུངས་པའི་དགའ་བ་དང་པོ་གསུམ་ལ་དགོངས་སམ་སྙམ་ཞིང་། དེའི་ཕྱིར་
ཕྱག་ཆེན་ཐིག་ལེ་དང་ཐུབ་པ་དཔལ་གྱི་བཞེད་པ་གཉིས་དོན་གཅིག་ཏུ་པཎ་
ཆེན་བསོད་གྲགས་ཀྱིས་མཛད་ཀྱང་། དོན་མི་གཅིག་པ་དྭགས་རྫོགས་ལྟར་
འཐད་དམ་སྙམ་སྟེ། རྗེ་ཉིད་ཀྱི་གསུང་དེའང་ཕྱག་ཆེན་ཐིག་ལེའི་དགོངས་པར་
བྱས་པ་འདྲའོ། །དེ་ལྟར་ན་སྐབས་འདིར་དགའ་བཞི་སྐྱེ་ཚུལ་བྱང་སེམས་བབས་
པའི་གནས་ཀྱི་དབང་གིས་བཞག་ལ། སྟོང་བཞི་ཀུན་རྟོག་རགས་རིམ་ནས་ཐིམ་
ཚུལ་གྱིས་བཞག་པས་སྐྱེ་ཚུལ་མ་ངེས་པར་གསུངས་ཏེ། བྱང་སེམས་འཇུ་སླ་ཞིང་
རླུང་ཐིམ་དཀའ་བའི་རིགས་ལ་ནི་དགའ་བཞི་སྔོན་ལ་འབྱུང་བ་དང༌། དེ་ལས་
ལྡོག་པ་ལ་ནི་སྟོང་བཞི་སྔོན་ལ་འབྱུང་བ་སོགས་མི་འདྲ་བ་མང་པོ་ཡོད་པའི་
ཕྱིར། དེ་ལྟ་ཡིན་ན་ཡས་ཐབས་ཀྱི་དགའ་བ་བཞི་ག་ལྷན་སྐྱེས་སུ་འཇོག་པའི་
སྐབས་ཇི་ལྟར་ཡོད་ཅེ་ན། གོམས་པའི་སྟོབས་ཀྱིས་མས་བརྟན་གྱི་རྒྱུན་ལས་སླར་
ཡང་ཡས་བབས་ཀྱི་དགའ་བཞི་འདྲེན་པ་ཡོད་པར་མངོན་ནོ། ། སྙིང་ཁའི་རྩ་
མདུད་ལྷོད་པར་མ་གྱུར་པར་མས་བརྟན་རྫོགས་པར་མི་འཆར་བར་ཡིག་ཆུང་
གི་སྐོར་དང༌། པཎ་ཆེན་གྱིས་གསུངས་སོ། །ཁ་ཅིག །བྱང་སེམས་ཞུ་དཀའ་བའི་
རིགས་ཀྱིས་རླུང་དབུ་མར་ཞུགས་གནས་ཐིམ་གསུམ་བྱས་པ་ལས་སྟོང་པ་བཞི་
ཤར་བའི་ཚེ་གཏུམ་མོ་འབར་འཛག་གི་དམིགས་པ་སོགས་བྱེད་དགོས་ཟེར་ན།
སེམས་ཅན་གཅིག་གི་རྒྱུད་ལ་རྟོག་པ་འཛིན་སྟངས་མི་འདྲ་བ་གཉིས་ཅིག་ཅར་
སྐྱེ་བ་ཡོད་པར་ཐལ་བ་དང་། ཕར་ཕྱིན་ཐེག་པར་མོས་སྤྱོད་པས་ལྷག་མཐོང་
མཉམ་གཞག་ཏུ་སྐྱོང་བའི་ཚུལ་དང་མི་འདྲ་བར་རྫོགས་རིམ་སྐབས་སྟོང་ཉིད་
ལའང་དཔྱད་སྒོམ་མི་བྱ་བར་འཇོག་(༨༡ན)སྒོམ་ཁོ་ན་བྱེད་དགོས་པར་བཤད་
པ་མི་འཐད་པར་ཐལ་ལོ། །རྗེ་ངག་དབང་བྱམས་པའི་གདན་རྫོགས་

ལས་ཀྱང་། འདིའི་སྐབས་ཟིན་བྲིས་མང་པོར་ཐིག་ལེ་ཕྲ་མོ་ལ་རླུང་ཐིམ་པའི་
འོད་གསལ་ཤར་བའི་རྩ་འཁོར་གསལ་འདེབས་པ་བྱང་སེམས་དབབ་ལྡོག་གི་
དམིགས་པ་སྐྱོང་བ་སོགས་བཤད་པ་ནི། དེ་ལྟ་བུའི་འོད་གསལ་གྱི་སེམས་དེས་
སྟོང་ཉིད་ལ་ཡང་འཇོག་སྒོམ་ཁོ་ན་བྱེད་ཀྱི། དཔྱད་སྒོམ་བྱས་ན་རླུང་འདུས་པ་
ཕྱིར་གྱེས་ནས་འོད་གསལ་ལྷན་སྐྱེས་ཀྱིས་སྟོང་ཉིད་བསྒོམ་པའི་གེགས་སུ་འགྱུར་
བར་གསུངས་པའི་གནད་མ་གོ་བར་ཟད་དོ། །ཞེས་གསུངས་སོ། །ལྟ་བའི་ཡིག་
ཆུང་ལས་ཀྱང་། ལུགས་འདིར་དེ་ཁོ་ན་ཉིད་ལ་མཉམ་པར་འཇོག་པའི་ེ
དཔྱད་སྒོམ་འཇོག་པའི་ཞར་ལ་ངེས་པའི་ལྟ་བ་འཛིན་སྟངས་ལ་མ་འཇོག་ཅིག །
ཅེས་རྫོགས་རིམ་མཉམ་གཞག་སྐབས་དཔྱད་པ་འཇོག་དགོས་ཀྱང་། ལྟ་བའི་
འཇིན་སྟངས་མ་ཤོར་བ་དགོས་པར་གསུངས་སོ། །ཡིག་ཆུང་གི་སྐོར་ན་འདི་
འདྲ་གཞན་མང་ངོ༌། །འོ་ན་སེམས་དབེན་གྱི་ཡིག་ཆུང་ལས། འོད་གསལ་གྱི་
སྐབས་སུ། དེ་བཞིན་འོད་གསལ་ཤར་བའི་ཚེ་འདི་འོད་གསལ་ལོ་སྙམ་དུ་དྲན་
པ་དང་། འདི་ནི་ཉེར་ཐོབ་སྔོན་དུ་སོང་བ་ལས་བྱུང་བའོ་སྙམ་དུ་དྲན་པ་དང་།
འདིའི་རྗེས་སུ་སྒྱུ་ལུས་འགྲུབ་བོ་སྙམ་དུ་དྲན་པའི་དྲན་པ་གསུམ་དང་ལྡན་པར་
བྱའོ། །ཞེས་གསུངས་པ་མི་འཐད་པར་ཐལ་ལོ་ཞེ་ན།སྔར་བཤད་པ་ལྟར་འདིའང་
བླ་མ་གཞན་གྱི་གསུང་སྒྲོས་བཀོད་པ་ཙམ་མ་གཏོགས་རྗེ་རང་གི་དགོངས་པ་
མཐར་ཐུག་ཡིན་མིན་བརྟག་པར་བྱ་སྟེ། འདི་སྒྲ་ཇི་བཞིན་པ་ཡིན་ཚེ་སེམས་
དབེན་གྱི་འོད་གསལ་སྐབས་སུ་ཡང་ཀུན་རྟོག་རགས་པ་ཡོད་པར་ཁས་བླངས་
དགོས་སོ། །རླུང་དབུ་མར་(༨༡བ)ཞུགས་གནས་ཐིམ་གསུམ་བྱས་པ་ལས་བྱུང་བ་
མིན་པའི་དགའ་བ་དང་པོ་གསུམ་དང་། བསྐྱེད་རིམ་པའི་དེ་གསུམ་ལ་ལྷན་
སྐྱེས་མེད་པར་ལཱུ་ཨཱི་པའི་རྫོགས་རིམ་གྱི་རྣམ་བཤད་དུ་བཤད་དོ། །ཡང་ཁ་ཅིག །
ལུས་དབེན་འདིར་སྟོང་པ་བཞི་སྐྱེ་ཚུལ་ངེས་པར་ཐུབ་པ་དཔལ་ལྟར་བྱེད་
དགོས་ཟེར་ན། མི་འཐད་དེ། རླུང་ཐིམ་དཀའ་སླ་དང་བྱང་སེམས་འཇུ་དཀའ་སླ་

མི་འདྲ་བས་མ་ངེས་པར་བཤད་མ་ཐག་པ་ལྟར་ཡིན་པར་ཚད་ལྡན་དུ་མས་
གསུངས་པའི་ཕྱིར་དང་། གསལ་སྒྲོན་དུའང་། དེ་ནི་ཐུབ་པ་དཔལ་ལྟར་བྱས་ན་
མཐུན་ཚབས་ཆེ་བར་མངོན་ནོ། །ཞེས་མཐུན་ཚབས་ཆེ་བར་གསུངས་པ་མ་
གཏོགས་ངེས་པར་དེ་ལྟར་ཡིན་པར་མ་གསུངས་པའི་ཕྱིར་རོ། །བསྐྱེད་རིམ་གྱི་
སྐབས་སུ་ཕྲ་མོ་བསྒོམས་སྟོབས་ཀྱིས་རླུང་དབུ་མར་ཞུགས་གནས་ཐིམ་གསུམ་
བྱས་པའི་སྣང་བའི་ཡེ་ཤེས་དངོས་སྐྱེས་པ་ཡོད་དམ་མེད་ཅེ་ན། འདི་ལ་པཎ་
ཆེན་ཐམས་ཅད་མཁྱེན་པས། དེ་ལྟར་ཞུགས་གནས་ཐིམ་གསུམ་སོགས་རྫོགས་
རིམ་པའི་སྣང་བའི་ཡེ་ཤེས་དང་ཆ་འདྲ་བ་ཙམ་བསྐྱེད་རིམ་སྐབས་འོང་ཡང་ངོ་
བོ་རྫོགས་རིམ་གྱི་རྟོགས་རིགས་སུ་གནས་པ་ཡིན་ཀྱང་རྫོགས་རིམ་དངོས་མིན་
པར་གསུངས་པའི་རྗེས་སུ་འབྲངས་ནས་ས་ལམ་གྱི་རྣམ་གཞག་རིམ་ལྔ་རིང་
ལུགས་སྙིང་པོར་ཡང་དེ་བཞིན་དུ་གསུངས་མོད། མཁས་པ་བློ་བཟང་ཚེས་
རམས་པས་དེ་འདྲའི་ཡེ་ཤེས་རྫོགས་རིམ་དུ་མཐའ་གཅོད་ལས་གསུངས་པར་
བཤད་པ་ལྟར། ལེའུ་བདུན་པའི་མཐའ་དཔྱོད་རིན་ཆེན་མྱུ་གུ་དང་། སྤྱོད་པའི་
སྐབས་ཀྱི་གསལ་སྒྲོན་གཉིས་ཀར། གལ་ཏེ་གང་ཟག་གི་རིགས་ཁ་ཅིག་གིས་
བསྐྱེད་རིམ་ཕྲ་མོ་མཐར་ཕྱིན་པ་ན་རླུང་དྷུ་ཏཱིར་ཚུད་པའང་སྲིད་པ་དང་། ཕྱིའི་
ཕྱག་རྒྱ་དང་སྦྱོར་བ་སྲོག་རྩོལ་དུ་འགྲོ་བའི་གནད་ཤེས་པས། དེ་ལ་བརྟེན་ནས་
ཀྱང་རླུང་དྷུ་(༨༢ན)ཏཱིར་ཐིམ་པའི་དགའ་བཞི་སྐྱེད་ནུས་ན་ནི་དེ་གཉིས་བསྐྱེད་
རིམ་གྱི་སྐབས་སུ་བྱུང་ཡང་ལམ་དུ་འཇོག་ན་རྫོགས་རིམ་གྱི་ལམ་དུ་བྱ་དགོས་
ཏེ། ཞེས་དང་། ཁྱད་པར་ལེའུ་དྲུག་པའི་མཐའ་གཅོད་ལས། ཕྱག་རྒྱ་སྲོག་རྩོལ་དུ་
འགྲོ་བའི་སྒོ་ནས་སྟོང་པ་བཞི་འདྲེན་པ་ནི། སྐབས་བསྐྱེད་རིམ་པའི་སྐབས་སུ་
བྱུང་དུ་ཆུག་ཀྱང་རྫོགས་རིམ་ཉིད་ཡིན་པའི་ཕྱིར་དང༌། ཞེས་དང་། དཀྱིལ་
འཁོར་རྒྱལ་མཆོག་གི་སྐབས་ཀྱི་ཁྲིད་ཡིག་དངོས་གྲུབ་རྒྱ་མཚོ་ལས་ཀྱང་། བསྐྱེད་
རིམ་པའི་དགའ་བཞིས། བསྐྱེད་རིམ་བསྒོམ་པའི་སྐབས་སུ་རྫོགས་རིམ་པའི་

དགའ་བཞི་དྲངས་པ་དུ་མ་ཞིག་འོང་བར་གསུངས་སོ། །དེས་ན་མཁས་པ་ཚེས་
རམས་པས་གསུངས་པ་ལྟར་འཐད་སྙམ་ཞིང༌། དེ་འདྲའི་གང་ཟག་དེས་བསྐྱེད་
རིམ་སྒོམ་པའི་ལུགས་སུ་བྱས་ཀྱི་རྫོགས་རིམ་སྒོམ་པའི་ལུགས་སུ་མ་བྱས་པས་
གང་ཟག་བསྐྱེད་རིམ་པ་ཡིན་ཀྱང་རྟོགས་པ་རྫོགས་རིམ་དུ་འཕོས་པར་དཔལ་
ལྡན་སྨད་རྒྱུད་པའི་དགེ་བའི་བཤེས་གཉེན་དག་གིས་གླེང་བའང་རྗེའི་གསུང་
སྔ་མ་གཉིས་དང་མཐུན་པར་མངོན་ནོ། །ལུས་དབེན་གྱི་སྐབས་འདིར་ཆོས་ཅན་
གྱི་རྣམ་པ་མི་འདྲ་བ་རྣམས་བདེན་པས་སྟོང་པ་རོ་གཅིག་ཏུ་ལྟ་བ་ལ་དུ་མ་རོ་
གཅིག་ཏུ་བལྟ་བ་དང༌། བབདེན་གྲུབ་ཀྱིས་སྟོང་པའི་སྟོང་ཉིད་དེ་ཉིད་ཆོས་ཅན་
གྱི་རྣམ་པ་མི་འདྲ་བ་དུ་མར་ཤར་བའི་སྟོང་ཉིད་ཀྱི་རྣམ་འགྱུར་དུ་བལྟ་བ་ལ་རོ་
གཅིག་དུ་མར་འཆར་བ་ལ་སློབ་པ་ཞེས་གསུངས་སོ། །ཁ་ཅིག །ལུས་དབེན་ལ་
རིམ་པ་གཉིས་ཀའི་ཆ་ཡོད་ཀྱང༌། ལུས་དབེན་སྐུ་རྡོ་རྗེའི་ཏིང་ངེ་འཛིན་ཡིན་ན་
རྫོགས་རིམ་ཡིན་པས་ཁྱབ་ཟེར་ན། བསྐྱེད་རིམ་ལ་ལུས་དབེན་སྐུ་རྡོ་རྗེའི་ཏིང་
ངེ་འཛིན་མེད་པར་ཐལ། དམ་བཅའ་དེའི་ཕྱིར། འདོད་མི་ནུས་ཏེ། འདིའི་འོག་ཏུ་
གསལ་སྒྲོན་ལས། ལུས་དབེན་ལ་ལོབས་པ་ན་སྐུ་རྡོ་རྗེའི་ཏིང་ངེ་འཛིན་(༨༢བ)
ལ་གནས་པར་གསུངས་ལ། རིམ་པ་དང་པོར་ཡབ་སྐུ་རྡོ་རྗེའི་ཏིང་ངེ་འཛིན་
ཡོད་མོད་ཀྱང༌། ཞེས་སོགས་གསུངས་པའི་ཕྱིར། །
ལུས་དབེན་དང་ངག་དབེན་གྱི་གོ་རིམ།
༈ གཉིས་པ་ངག་དབེན་བཤད་པ་ལ། རྫོགས་རིམ་པའི་ལུས་དབེན་སྐུ་རྡོ་
རྗེའི་ཏིང་ངེ་འཛིན་དང་། ངག་དབེན་གྱི་གོ་རིམ་ནི་ངག་དབེན་རྫོགས་རིམ་གྱི་
་པ་ཐུན་མོང་མ་ཡིན་པ་ཡིན་པས་དེ་ལ་ཟློས་པ་པོའི་རྫོགས་རིམ་པའི་
ལྷའི་སྐུ་དགོས་པའི་ཕྱིར་དང༌། ངག་དབེན་གྱིས་རླུང་སྙིང་ཁའི་དབུ་མར་བསྡུས་

ཏེ་ཐིམ་པར་བྱེད་པ་ལ། དབུ་མའི་གནས་གཞན་དུ་རླུང་བསྡུས་ནས་ཐིམ་པ་
ལས་བདེ་བ་སྐྱེ་བ་སྔོན་དུ་སོང་ན་སླ་བས་གོ་རིམ་དེ་ལྟར་བཤད་དོ། །ཁ་ཅིག །
དང་པོར་ངེས་པར་གནས་གཞན་དུ་ཞུགས་གནས་ཐིམ་གསུམ་མ་བྱས་པར་
སྙིང་ཁར་ཞུགས་གནས་ཐིམ་གསུམ་བྱེད་མི་ནུས་པས་ཁྱབ་ཟེར་ན། ཐོག་མར་
སྙིང་ཁར་གནད་དུ་བསྣུན་ནས་བསྒོམ་པར་བཤད་པའི་རྫོགས་རིམ་གྱི་གཞུང་
ཚད་ལྡན་མེད་པར་ཐལ། ཁྱབ་པ་དེའི་ཕྱིར། འདོད་མི་ནུས་ཏེ། དྲིལ་བུ་པའི་རིམ་
ལྔའི་ཐོག་མར་སྙིང་ཁར་གནད་དུ་བསྣུན་ཚུལ་གསུངས་པའི་ཕྱིར་ཏེ། དེ་ལས་
ཐོག་མར་སྙིང་ཁར་ཧཱུཾ་ཡིག་བསྒོམ་པའི་ས་བོན་དང་བཅས་པའི་བདག་བྱིན་
རླབས་དང༌། སྙིང་ཁའི་མི་ཤིགས་པ་ལས་རྡོར་བཟླས་བྱེད་པ་ས་བོན་མེད་པའི་
བདག་བྱིན་རླབས་ཀྱི་རིམ་པ་གཉིས་གསུངས་པའི་ཕྱིར་དང་། ཡེ་ཤེས་ཞབས་
ལུགས་དང་དྲིལ་བུ་པའི་ལུགས་ཀྱིས་ཐོག་མར་སྙིང་ཁར་གནད་དུ་བསྣུན་ནས་
བསྒོམ་པར་བཤད་པར་སྔར་བདེ་སྟོང་དབྱེར་མེད་ཀྱི་ལྷན་སྐྱེས་སྐྱེད་པ་ལ་
ལུས་ལ་གནད་དུ་བསྣུན་དགོས་པར་སྟོན་པའི་སྐབས་སུ་གསལ་སྒྲོན་ལས་ཀྱང་
གསལ་བར་གསུངས་པའི་ཕྱིར་རོ། །དེས་ན་ངག་དབེན་ལ་རྫོགས་རིམ་པའི་
ལུས་དབེན་སྔོན་དུ་འགྲོ་དགོས་པར་བཤད་པ་སླ་བའི་གོ་རིམ་མོ། །ངག་དབེན་
བསྐྱེད་རིམ་གྱི་ལམ་དུ་(༨༣ན)འདོད་པ་ཨ་བྷྱ་ན་རེ། ངག་དབེན་བསྐྱེད་རིམ་དུ་
བཞག་སྟེ། སྤྱོད་བསྡུས་ལས། གསུང་གི་རྡོ་རྗེའི་ཏིང་ངེ་འཛིན་ལ་གནས་པས།
བསྐྱེད་པའི་རིམ་པ་ལས་འདས་པའི་སེམས་ཀྱི་དབེན་པ་རྗེས་སུ་བཙལ་ལོ་ཞེས་
སེམས་དབེན་བསྐྱེད་རིམ་ལས་འདས་པར་དངོས་སུ་གསུངས་པས། ངག་དབེན་
དེ་ལས་མ་འདས་ལ། ངག་དབེན་བསྐྱེད་རིམ་པའི་ཡུལ་མིན་པར་གསུངས་པ་ནི།
ལྷ་རིམ་གྱིས་བསྐྱེད་པའི་བསྐྱེད་རིམ་པའི་ཡུལ་མིན་པ་ལ་དགོངས་ཀྱི། ཅིག་ཅར་
བསྐྱེད་པའི་བསྐྱེད་རིམ་པའི་ཡུལ་ནི་ཡིན་ནོ་ཟེར་ན། མི་འཐད་དེ། སྤྱོད་བསྡུས་
ཀྱི་ངག་དབེན་བསྐྱེད་རིམ་ལས་འདས་པར་བསྟན་པ་ཡིན་པའི་ཕྱིར་དང། ལྷ་

སྐད་ཅིག་དང་། རིམ་གྱིས་བསྐྱེད་པའི་ཡུལ་ཡིན་མིན་མཚུངས་པའི་ཕྱིར་དང༌།
བསྐྱེད་རིམ་དང་ངག་དབེན་གཉིས་ཀས་བརྒྱད་པ་དང་དོད་ཐུབ་སྦྱར་ཡང་
ས་བརྒྱད་པའི་སྔ་ཕྱི་ལ་སྦྱར་ཆོག་པའི་ཕྱིར་རོ། །ཁ་ཅིག །ངག་དབེན་དང་རྡོར་
བཟླས་ཀྱི་རྣལ་འབྱོར་བསྐྱེད་རིམ་པའི་ཡུལ་ཡིན་ཏེ། ལེའུ་བཅུ་པར་བསྐྱེད་རིམ་
པས་ལྷ་ལ་སྙིང་པོ་བསྐུལ་བའི་སྐབས་རླུང་སྔགས་དབྱེར་མེད་ཀྱི་རྡོ་རྗེའི་བཟླས་
པ་བྱེད་པར། དེའི་ཐད་ཀྱི་མཐའ་དཔྱོད་དང༌། ཊཱི་ཀ་གཉིས་ཀར་བཤད་པའི་
ཕྱིར་ཟེར་ན་མ་ཁྱབ་སྟེ། དེ་གཉིས་བསྐྱེད་རིམ་པའི་ཡུལ་མིན་གསུངས་པ་ནི།
བསྐྱེད་རིམ་སྐབས་དེ་གཉིས་ཀྱི་རྟོགས་པ་དངོས་སྐྱེ་མི་ནུས་པའི་དོན་ཡིན་གྱི།
བསྐྱེད་རིམ་པ་ལ་དེ་གཉིས་ཀྱི་གོ་བ་ཆགས་པ་མེད་པའི་དོན་མ་ཡིན་པའི་ཕྱིར་
དང་། སྙིང་པོ་བསྐུལ་བའི་སྐབས་ཀྱི་བསྐྱེད་རིམ་པའི་དེ་འདྲའི་རྡོར་བཟླས་དེ་
ཚིག་རྗེས་འབྲངས་པའི་གོ་བ་ཙམ་ཡིན་པའི་ཕྱིར་རོ།། །།
༈ འདིར་རྡོར་བཟླས་བྱེད་པ་ལ་རླུང་སྔགས་རྡོར་བཟླས་གསུམ་ལ་རིམ་
གྱིས་འཇུག་པར་གསུངས་པ་ནི། དང་པོ་(༨༣བ)རླུང་གི་དེ་ཉིད་དང་། དེ་ནས་
སྔགས་ཀྱི་དེ་ཉིད་ཐོས་བསམ་གྱིས་ཤེས་པར་བྱས་ཏེ། དེ་རྗེས་རྡོར་བཟླས་བསྒོམ་
པ་ལ་འཇུག་པའི་གོ་རིམ་ངེས་ཅན་དགོས་པའི་དོན་ནོ། །ལམ་གྱི་སྐབས་རྫོགས་
རིམ་ཐམས་ཅད་རླུང་དབུ་མར་ཞུགས་གནས་ཐིམ་གསུམ་བྱས་པ་ལས་འབྱུང་
བས། རླུང་གི་དེ་ཉིད་ཤེས་ནས་བསྒོམས་པས་རྫོགས་རིམ་ཁྱད་པར་ཅན་སྐྱེས་
ཏེ་དངོས་གྲུབ་རྣམ་གཉིས་བདེ་བླག་ཏུ་འགྲུབ་པ་དང་། རླུང་གི་དེ་ཉིད་མི་ཤེས་
པའམ་ཤེས་ཀྱང་མི་བསྒོམ་ན། འཁོར་བའི་གནས་འདིར་རང་གི་རྣམ་རྟོག་གིས་
བསྐྱེད་པའི་སྡུག་བསྔལ་སྣ་ཚོགས་ཀྱིས་ཉེ་བར་འཚེ་སྟེ། དར་གྱི་སྲིན་བུ་རང་གི་
ཁ་ཆུས་འཆིང་བ་བཞིན་དུ་འགྱུར་རོ། །དེ་ལྟར་རླུང་གི་དེ་ཉིད་ཤེས་མ་ཤེས་ཀྱི་
སྐྱོན་ཡོན་ཤེས་པར་བྱས་ནས། རླུང་གི་དེ་ཉིད་གཏན་ལ་ཕབ་སྟེ་རྡོ་རྗེའི་བཟླས་
པ་ལ་འཇུག་པར་བྱའོ། །འོ་ན་རླུང་ལ་དབྱེ་བ་དུ་ཞེ་ན། རྩ་བའི་རླུང་ལྔ་དང་

ཡན་ལག་གི་ལྔ་སྟེ་མདོར་བསྡུ་ན་བཅུར་གསུངས་སོ། །རླུང་བཅུའི་ངོ་བོ་ལ་སྲོག་
འཛིན་གྱི་རྩ་བའི་གནས་ནི་སྙིང་ཁ་དང་མི་བསྐྱོད་པ་དང་ཆོས་དབྱིངས་ཡེ་ཤེས་
ཀྱི་རང་བཞིན་ཁ་དོག་དཀར་པོ་དང་། རང་ཉིད་གཙོ་བོ་བྱས་ནས་རྒྱུ་བའི་ཚེ་སྣ་
བུག་གཉིས་ཀ་ནས་དལ་བར་རྒྱུ་ཞིང་འབྱུང་བ་ཆུའི་ཁམས་སུ་གསུངས་སོ། །ཐུར་
སེལ་གསང་གནས་ན་གནས་ཤིང༌། རིན་འབྱུང་དང་མཉམ་པ་ཉིད་ཀྱི་ཡེ་ཤེས་
ཀྱི་རླུང་། ཁ་དོག་སེར་པོ་གཙོ་བོ་བྱས་ནས་རྒྱུ་བའི་ཚེ་སྣ་བུག་གཉིས་ཀ་ནས་
དྲག་ཏུ་དང་འབྱུང་བ་སའི་ཁམས་སུ་གསུངས། གྱེན་རྒྱུ་མགྲིན་པར་གནས་ཤིང་
འོད་དཔག་མེད་དང་སོར་རྟོག་ཡེ་ཤེས་ཀྱི་རླུང་ཁ་དོག་དམར་པོ་རྒྱུ་བའི་ཚེ་སྣ་
བུག་གཡས་ནས་དྲག་ཏུ་རྒྱུ་བ་དང་མེའི་ཁམས་སུ་གསུངས། མཉམ་གནས་ལྟེ་
བར་གནས་ཤིང་དོན་གྲུབ་དང་བྱ་གྲུབ་ཡེ་ཤེས་ཀྱི་རླུང་ཁ་དོག་ལྗང་ནག་གཙོ་
བོ་བྱས་ནས་རྒྱུ་(༨༤ན)བའི་ཚེ་སྣ་བུག་གཡོན་ནས་དལ་བར་རྒྱུ། ཁྱབ་བྱེད་ལུས་
ཀྱི་ཚོགས་རྣམས་ལ་གནས་ཤིང་རྣམ་སྣང་དང་མེ་ལོང་ཡེ་ཤེས་ཀྱི་རང་བཞིན་
ཁ་དོག་སྔོན་པོ་གཞི་ལ་འཆི་དུས་མ་གཏོགས་སྣ་བུག་ནས་མི་རྒྱུའོ། །དེའི་དུས་སུ་
རྒྱུ་ཚུལ་ནི་སྣ་བུག་གཉིས་ཀ་ནས་སོ། །ཁ་དོག་གི་ཁྱད་པར་དེ་རྣམས་ཀྱང་རང་
དབང་བའི་ཁ་དོག་གི་དབང་དུ་བྱས་ཀྱི་འཁོར་དུ་རྒྱུ་བའི་ཚེ་ནི་སྲོག་འཛིན་གྱི་
གཙོ་བོ་བྱས་ནས་རྒྱུ་བ་ན་ཐུར་སེལ་སེར་ལ་དཀར་མདངས་ཆགས་པ་དང་།
མཉམ་གནས་ལྗང་ལ་དཀར་མདངས་ཆགས་པ་སོགས་སུ་འགྱུར་བ་ཡིན་
ཕྱིར། དེས་ན་འཇའ་ཚོན་གཅིག་བཞིན་དུ་རྒྱུ་བར་གསུངས་སོ། །མགོན་པོ་བཞིའི་
རླུང་གང་རུང་རེས་གཙོ་བྱས་ནས་རྒྱུ་བ་ན་ལྷ་མོ་བཞིའི་རླུང་གི་རྒྱུ་ཚུལ་ནི། གྱེན་
རྒྱུས་གཙོ་བོར་བྱས་ནས་རྒྱུ་བའི་ཚེ་དང་པོ་ཉིས་བརྒྱ་ཉེར་ལྔ་པ་ཕྲག་གཅིག་སྣ་
བུག་གི་སྟེང་ངོས་ནས་རྒྱུ་བ་ནི་གོས་དཀར་མོའི་རླུང་། དེ་ནས་ཉིས་བརྒྱ་ཉེར་ལྔ་
སྣ་བུག་གི་ལོགས་ནས་རྒྱུ་བ་སྒྲོལ་མའི་རླུང་། དེ་ནས་གྲངས་དེ་ཙམ་སྣ་བུག་གི་
དཀྱིལ་ནས་རྒྱུ་བ་སྤྱན་མའི་རླུང་། དེ་ནས་དེ་ཙམ་ཞིག་སྣ་བུག་གི་མཆུ་ལ་བདར་

ནས་རྒྱུ་བ་མཱ་མ་ཀཱིའི་རླུང་ངོ༌། །དེ་བཞིན་དུ་མཉམ་གནས་ཀྱིས་གཙོ་བོ་བྱས་ཚེ་
དང་པོ་དེ་ཙམ་ཞིག་རྒྱུ་བ་སྒྲོལ་མའི་རླུང་། དེ་ནས་དེ་ཙམ་རྒྱུ་བ་སྤྱན་མའི་རླུང་།
དེ་ནས་དེ་ཙམ་རྒྱུ་བ་མཱ་མ་ཀཱིའི་རླུང་དང་།དེ་ནས་དེ་ཙམ་རྒྱུ་བ་གོས་དཀར་མོའི་
རླུང་དང་། ཐུར་སེལ་གྱིས་གཙོ་བོར་བྱས་ཚེ་རིམ་བཞིན་སྤྱན་མ། མཱ་མ་ཀཱིའི་དང་།
གོས་དཀར་མོ། སྒྲོལ་མའི་རླུང་དང༌། སྲོག་འཛིན་གྱིས་གཙོ་བོ་བྱས་པའི་ཚེ་རིམ་
པ་བཞིན་མཱ་མ་ཀཱི། གོས་དཀར་མོ། སྒྲོལ་མ། སྤྱན་མའི་རླུང་དུ་འཇོག་གོ །
༈ ཡན་ལག་གི་རླུང་ལྔ་ནི། རྒྱུ་བ། རྣམ་པར་རྒྱུ་བ། ཡང་དག་པར་རྒྱུ་བ།
རབ་ཏུ་རྒྱུ་བ། ངེས་པར་རྒྱུ་བ་སྟེ། རིམ་(༨༤བ)བཞིན་རྣམ་སྣང་། · རིན་འབྱུང་།
འོད་དཔག་མེད། དོན་གྲུབ། མི་བསྐྱོད་པའི་རླུང་།ཡེ་ཤེས་ལྔ་དང་སྦྱར་ན་རིམ་པ་
བཞིན། མེ་ལོང་ཡེ་ཤེས། མཉམ་ཉིད། སོར་རྟོག །བྱ་གྲུབ། ཆོས་དབྱིངས་ཡེ་ཤེས་ཀྱི་
དང་། ལྷ་མོའི་དབང་དུ་བཏང་ན་གཟུགས་རྡོ་རྗེ་མ། སྒྲ་རྡོ་རྗེ་མ། དྲི་རྡོ་རྗེ་མ། རོ་
རྡོ་རྗེ་མ། རེག་རྡོ་རྗེ་མའི་རླུང་དུ་གསུངས་ལ། འབྱུང་བའི་དབང་དུ་བྱས་ན་རིམ་
པ་བཞིན། ས་ཆུ་མེ་རླུང་ནམ་མཁའི་ཁམས་སུ་གསུངས། ཁ་དོག་རིམ་བཞིན་
དམར། སྔོ། སེར། དཀར། ལྗང་ཁུའོ། །གནས་ནི་དེ་རྣམས་སྲོག་འཛིན་གྱི་ཆ་ཡིན་
པས་རྩ་བའི་གནས་སྙིང་ཁར་བཤད། དེའི་ཡང་སུམ་སྐོར་མ་ནས་བདུད་བྲལ་
མའི་བར་གྱི་རྩ་འདབ་ལྔར་རིམ་བཞིན་གནས་པར་གསུངས་སོ། །དེ་ལྔ་དང་
སྲོག་འཛིན་རགས་པ་སྟེ་དྲུག་ལ། མིག་ཤེས་ནས་ཡིད་ཤེས་ཀྱི་བར་ཡུལ་དྲུག་ལ་
གཡོ་བར་བྱེད་པའི་ཆ་ནས་འཛིན་པའི་རླུང་དྲུག་དང༌། ཡུལ་དྲུག་གསལ་བར་
འཛིན་བྱེད་ཀྱི་ཆ་ནས་བཟུང་བའི་རླུང་དྲུག་སྟེ་བཅུ་གཉིས་སུ་བཞག་གོ །རླུང་
བཅུ་མངལ་གྱི་གནས་སྐབས་ནས་ཆགས་ཀྱང་མ་བཙས་བར་དུ་སྣ་སྒོ་ནས་
འབྱུང་འཇུག་མི་བྱེད་ལ་བཙས་མ་ཐག་ནས་འབྱུང་འཇུག་བྱེད་དོ། །ཡན་ལག་
གི་རླུང་ལྔ་ག་སྣ་བུག་ནས་རྒྱུའམ་ཞེ་ན། ཡང་དག་པར་རྒྱུ་བ་དང་། ངེས་པར་རྒྱུ་
བ་ལྟ་བུ་ཁ་ཅིག་རྒྱུ་བ་ལ་ལྟ་བའམ། ཡང་ན་རླུང་བཅུ་ཅི་རིགས་པ་སྣ་བུག་

ནས་རྒྱུ་བ་ལ་དེ་བཅུ་སྣ་བུག་རྒྱུ་བར་བཤད་ཅེས་སྦྱར་བའི་དོན་ནོ། །རླུང་བཅུ་
པོ་དེ་ཡི་གེ་གསུམ་གྱི་གཞིར་གྱུར་ནས་རྡོར་བཟླས་ཀྱི་རྒྱུ་བྱེད་ཅིང་། ཨ་ཐུང་གི་
གཞིར་གྱུར་ནས་ངག་སྨྲ་བརྗོད་ཀྱི་རྒྱུ་བྱེད། སྙིང་གའི་མི་ཤིགས་པ་ལ་ཐིམ་པས་
གཞི་ལམ་གྱི་འོད་གསལ་འཆར་བར་ཡང་གསུངས་སོ། །རྣམ་ཤེས་(༨༥ན)རླུང་གི་
བཞོན་པ་ཅན་དུ་གསུངས་པ་ནི་རླུང་ལ་བརྟེན་ནས་རྣམ་ཤེས་ཡུལ་ལ་བགྲོད་
པའི་དོན་ཏེ། དེའང་རྩེ་གཅིག་པའི་ཏིང་ངེ་འཛིན་ལྟ་བུ་ཡུལ་གཞན་ལ་འཕྲོ་བ་
མེད་ན་ཡང་རྒྱུན་སྔ་མ་ནས་ཕྱི་མར་བགྲོད་པ་རླུང་གི་དབང་གིས་འབྱུང་བ་ལྟ་
བུ་ལ་བྱའོ། །
རླུང་གི་རྣམ་གཞག་ལ་མཐའ་དཔྱད་པ།
༈ འདི་དག་སྐབས་སུ་ཁ་ཅིག་ན་རེ། འབྱུང་བ་བཞི་ཕན་ཚུན་མི་འགལ་བར་
ཐལ། རླུང་ཁམས་དང་ཆུ་ཁམས་མི་འགལ་བའི་ཕྱིར། དེར་ཐལ། སྲོག་འཛིན་
གྱི་རླུང་དེ་དེ་གཉིས་ཀ་ཡིན་པའི་ཕྱིར། དེར་ཐལ། དེ་རླུང་ཁམས་གང་ཞིག་ཆུ་
ཁམས་ཀྱང་ཡིན་པའི་ཕྱིར། དང་པོ་མ་གྲུབ་ན། དེར་ཐལ། རླུང་བཅུའི་ནང་ཚན་
ཡིན་པའི་ཕྱིར། གཉིས་པ་དེར་ཐལ། དེ་ཁམས་ཀྱི་དབང་དུ་བཏང་ན་ཆུ་ཁམས་
པ་ཞེས་བཤད་མ་ཐག་པ་ཡིན་པའི་ཕྱིར་ཟེར་ན། ཕྱི་མ་ལ་མ་ཁྱབ་སྟེ། དེ་ལ་ཆུ་
ཁམས་པ་དང་། ཆུའི་རླུང་ཞེས་བཏགས་པ་ནི་རླུང་ཡང་ཡིན་ལ་ཆུ་ཁམས་ཀྱང་
ཡིན་པས་དེ་ལྟར་བཏགས་པ་མ་ཡིན་པའི་ཕྱིར་ཏེ། བསྐྱེད་རིམ་དངོས་གྲུབ་རྒྱ་
མཚོ་ལས། རྩ་བའི་རླུང་ལྔའི་རང་དབང་གི་ཁ་དོག་དང་བྱེད་ལས་སོགས་འབྱུང་
བ་བཞི་དང་རྣམ་པ་མཐུན་པ་དང་གནས་ལ་སོགས་པ་དུ་མ་ཞིག་གི་སྒོ་ནས་
ས་རླུང་སོགས་སུ་བཞག་གི །ས་ཡང་ཡིན་རླུང་ཡང་ཡིན་པས་ས་རླུང་སོགས་
སུ་བཞག་པ་མ་ཡིན་ལ། ཞེས་གསུངས་པའི་ཕྱིར། ཡང་ཁ་ཅིག །རྩ་བ་དང་ཡན་
ལག་གི་རླུང་བཅུར་མ་འདུས་པའི་རྒྱུད་བསྡུས་ཀྱི་རླུང་ཡོད་པར་ཐལ། རྡོ་རྗེའི་

ཕྲེང་བ་ལས་བཏང་བཟུང་ལ་སོགས་པའི་རླུང་བརྒྱ་རྩ་བརྒྱད་བཤད་པའི་ཕྱིར།
ཟེར་ན་མ་ཁྱབ། དེ་རྣམས་ཀྱང་རླུང་བཅུར་འདུ་བའི་ཕྱིར། དེ་རྣམས་རླུང་བཅུར་
བསྡུ་ཚུལ་པཎ་ཆེན་ཐམས་ཅད་མཁྱེན་པས། གཟུང་འཛིན་གྱི་རྣམ་རྟོག་བསྐྱེད་
པའི་ལྡོག་ཆ་ནས་ཕྱེ་བའི་ཉིན་ཕྱེད་ནས་མཚན་ཕྱེད་དང་། མཚན་ཕྱེད་ནས་
ཉིན་ཕྱེད་ཀྱི་(༨༥བ)བར་ལྔ་བཅུ་ང་བཞི་ང་བཞིར་བགོས་པས་བརྒྱ་དང་བརྒྱད་
ལ་བཏང་བཟུང་ལ་སོགས་པའི་བཏགས་པར་གསུངས་པའི་ཕྱིར། དེ་ཡང་རྗེ་
ཉིད་ཀྱི་དཔྱིད་ཐིག་གི་དགོངས་པར་མངོན་ནོ། །ཁ་ཅིག །མི་ཤིགས་པའི་ཐིག་
ལེ་ཡིན་ན་བྱང་སེམས་དཀར་དམར་གྱི་ཐིག་ལེ་ཡིན་པས་ཁྱབ་ཟེར་ན། དེ་ལ་
རླུང་སེམས་ཀྱི་ཆ་མེད་པར་ཐལ། འདོད་པ་དེའི་ཕྱིར། འདོད་མི་ནུས་ཏེ། གདན་
རྫོགས་དམར་ཁྲིད་ལས། མི་ཤིགས་པའི་ཐིག་ལེ་ལ་ནི་སེམས་ཀྱི་རྟེན་སྙིང་ཁའི་
ཁམས་དཀར་དམར་དང་། སྲོག་འཛིན་གྱི་རླུང་ཕྲ་བ་དང་སེམས་ལ་སོགས་པ་
རྣམས་ཡོད་དོ། །ཞེས་གསུངས་པའི་ཕྱིར། ཁ་ཅིག །མཉམ་གནས་ཀྱི་ཁ་དོག་ལ་
ལྗང་ནག་ཏུ་བཤད་པ་མི་འཐད་དེ། དེ་ལྗང་སེར་དུ་སྒྲོན་གསལ་ལས་བཤད་
པ་བཞིན་དེའི་མཆན་དང༌། ཊཱི་ཀ་ཐམས་ཅད་ལས་གསུངས་པའི་ཕྱིར་ཟེར་ན།
བདེན་ཡང་འདིར་གསལ་སྒྲོན་ལས། ལྗང་སྔོན་ནམ་ལྗང་ནག་ཏུ་བྱའི་ལྗང་སེར་
དུ་མ་བྱའོ། །ཞེས་གསུངས་པའི་ཞིབ་ཆ་མཛད་པ་ཡིན་པས་དེ་བཞིན་དུ་གཟུང་
ངོ་། །ཁ་ཅིག །ལྷ་མོ་བཞིའི་རླུང་ལ་གྱེན་རྒྱུ་སོགས་ཀྱིས་གཙོ་བོ་བྱས་ནས་རྒྱུ་བའི་
བཞི་ཆ་རེ་ལ་ལྷ་མོ་རེའི་རླུང་དུ་བྱེད་པ་དེ་ལས་གཞན་པའི་འཇོག་ཚུལ་མེད་
ཟེར་ན། དེ་ཡོད་པར་ཐལ། སྲོག་འཛིན་གྱི་གཙོ་བོ་བྱས་ནས་དགུ་བརྒྱ་པ་ཕྲག་
གཅིག་རྒྱུ་བ་མཱ་མ་ཀཱིའི་རླུང་དང༌། གྱེན་རྒྱུའི་གཙོ་བྱས་པའི་ཚེ་གོས་དཀར་མོའི་
རླུང་དུ་འཇོག་ཚུལ་སོགས་བཤད་པའི་ཕྱིར་ཏེ། གདན་རྫོགས་ལས། ལུང་སྟོན་
གྱིས་ལྷ་མོ་བཞིའི་རླུང་གྱེན་རྒྱུ་སོགས་ཀྱིས་གཙོ་བྱས་པའི་བཞི་ཆ་རེ་ལ་གསུངས་
པ་བཤད་པའི་རྗེས་སུ། འི་ལུགས་ལ་ནི་གྱེན་རྒྱུ་སོགས་བཞིས་གཙོ་བོ་བྱས་

ནས་རྒྱུ་བ་ལ་ལྷ་མོ་བཞིའི་རླུང་དུ་བཞག་པ་དང་། དགུ་བརྒྱ་པ་(༨༦ན)རེའི་བཞི་
ཆ་ལ་ལྷ་མོ་རེའི་རླུང་དུ་བྱས་པའི་ཚུལ་གཉིས་ཤེས་དགོས་ཤིང༌། ཞེས་གསུངས་
པའི་ཕྱིར་རོ། །ཡང་ཁ་ཅིག །ལྷ་མོ་བཞིའི་རླུང་ལ་རིམ་ཅན་མ་གཏོགས་གཅིག་
ཅར་རྒྱུ་བ་མི་སྲིད་ཟེར་ན། དེ་སྲིད་པར་ཐལ། གྱེན་རྒྱུ། མཉམ་གནས། ཐུར་སེལ།
སྲོག་འཛིན་བཞི་པོ་དེ་རིམ་བཞིན་གོས་དཀར། སྒྲོལ་མ། སྤྱན་མ། མཱ་མ་ཀཱིའི་རླུང་
དུ་འཇོག་ཚུལ་ཡང་ཡོད་པ་གང་ཞིག །དེ་བཞི་གཅིག་ཅར་དུ་རྒྱུ་བའི་ཕྱིར། དང་
པོ་མ་གྲུབ་ན། དེར་ཐལ། ལེའུ་བརྒྱད་པར། མེ་ཏོག་ཀཎྜི་ཀཱ་ར་དང་སོགས་ཀྱི་
ངེས་དོན་འཆད་པ་ན། ལུང་སྟོན་ལས། ཀཎི་ཀཱ་ར་མ་ལི་ཀཱ། །ཡུ་ཐི་ཀ་ར་བཱི་ར་ནི།
གོ་རིམ་བཞིན་དུ་སྤྱན་སོགས་ཏེ། ཞེས་དང་། དེའི་དོན་འཆད་པའི་མཆན་དང༌།
ཊཱི་ཀ་སོགས་ལས་ཀྱང་དེ་ལྟར་བཤད་པའི་ཕྱིར་དང་། ལྷ་མོ་བཞིས་ཞུས་ཀྱི་རྣམ་
བཤད་ལས་ཀྱང་། ཀཎྜི་ཀཱ་ར་སོགས་བཞི་ལྷ་མོ་བཞིའི་ངོ་བོའི་འབྱུང་བ་བཞིའི་
རླུང་དང་སྦྱར་ནས་ཞེས་སོགས་གསུངས་པའི་ཕྱིར་དང་། ལེའུ་གསུམ་པའི་ཊཱི་ཀ་
ལས། དེ་བཞིན་གཤེགས་པ་ལྔའི་ནང་ནས་མི་བསྐྱོད་མགོན་པོའི་རླུང་ཁ་དོག་
དཀར་པོ། འབྱུང་བ་ཆུའི་རླུང་། ཁམས་ཀྱི་དབང་དུ་བྱས་ན་མཱ་མ་ཀཱིའི་དང་སྦྱོར་
བ་སོགས་དང་། པཎ་ཆེན་བསོད་གྲགས་ཀྱི་རྫོགས་རིམ་ལས། སྲོག་འཛིན། ཐུར་
སེལ། མཉམ་གནས། གྱེན་རྒྱུ། ཁྱབ་བྱེད་དེ། ཞེས་པ་ནས། མགོན་པོའི་དབང་དུ་
བྱས་ན་རིམ་བཞིན། མི་བསྐྱོད་པ། རིན་འབྱུང་། དོན་གྲུབ། འོད་དཔག་མེད། རྣམ་
སྣང་གི་རླུང་། ལྷ་མོའི་དབང་དུ་བྱས་ན་རིམ་པ་བཞིན། མཱ་མ་ཀཱི། སྤྱན་མ། སྒྲོལ་
མ། གོས་དཀར་མོ། སྤྱན་མའི་རླུང༌། ཞེས་གསུངས་པའི་ཕྱིར་རོ། །བྱས་པ་ལ་ཁོ་
ན་རེ། ལུང་(༨༦བ)དེ་རྣམས་སྲོག་འཛིན་གྱི་གཙོ་བོ་བྱས་ནས་དགུ་བརྒྱ་པ་ཕྲག་
གཅིག་རྒྱུ་བ་མཱ་མ་ཀཱིའི་རླུང་དུ་འཇོག་པའི་དོན་ཡིན་ཏེ། གདན་རྫོགས་ལས།
དེའི་ལུགས་ལ་ནི་གྱེན་རྒྱུ་སོགས་ཀྱིས་གཙོ་བོ་བྱས་ནས་རྒྱུ་བ་ལ་ལྷ་མོ་བཞིའི་
རླུང་དུ་བཞག་པ་དང་། ཞེས་སོགས་གོང་དུ་དྲངས་པ་ལྟར་གསུངས་པའི་ཕྱིར།

དེའི་ཕྱིར་ལྷ་མོ་བཞིའི་རླུང་ཅིག་ཅར་རྒྱུ་བ་མེད་དེ། ལེའུ་དྲུག་པར། འཁོར་ཡང་
ཁྱད་པར་དག་ཏུ་སྤྲོ། །ཞེས་པའི་ཐད་ཀྱི་ཊཱི་ཀ་ལས། རྩ་བའི་རླུང་བཞིའམ་མགོན་
པོ་བཞིའི་རླུང་དང་། ལྷ་མོ་བཞིའི་རླུང་དོན་གཅིག་ཏུ་འདོད་པ་ཡང་བཀག་
པ་ཡིན་ཏེ། ལྷ་མོ་བཞིའི་རླུང་རིམ་ཅན་ཁོ་ནར་རྒྱུ་ཞིང༌། མགོན་པོ་བཞིའི་རླུང་
དུས་མཉམ་ཁོ་ནར་རྒྱུ་བའི་ཕྱིར། ཞེས་གསུངས་པའི་ཕྱིར་ཟེར་ན། མི་འཐད་དེ།
རླུང་བཞི་རིམ་བཞིན་ལྷ་མོ་བཞིའི་རླུང་དུ་འཇོག་པ་ལུང་ཕྱི་མ་གཉིས་ལས་ལྷག་
ཏུ་གསལ་བའི་ཕྱིར་དང་། ལེའུ་དྲུག་པའི་ཊཱི་ཀའི་དོན་ཡང་། མགོན་པོ་བཞིའི་
རླུང་རེ་རེས་གཙོ་བོ་བྱས་ནས་རྒྱུ་བའི་བཞི་ཆ་རེ་ལ་ལྷ་མོ་རེའི་རླུང་དུ་བཞག་
པའི་ལྷ་མོ་བཞིའི་རླུང་རིམ་ཅན་ཁོ་ནར་རྒྱུ་བའི་དོན་ཡིན་པའི་ཕྱིར་ཏེ། གདན་
རྫོགས་ལས། དགུ་བརྒྱ་རེའི་བཞི་ཆ་ནི་རིམ་པ་བཞིན་སྣ་བུག་གི་སྟེང་ལ་སོགས་
པ་བཞིར་རིམ་གྱིས་རྒྱུའོ། །ཞེས་དང༌། གསལ་སྒྲོན་ལས་ཀྱང༌། དེ་ལྟར་བྱས་ན་
གྱེན་རྒྱུ་སོགས་རེ་རེས་གཙོ་བོ་བྱས་ནས་བཞི་བཞི་རྒྱུ་བའི་ཚན་པ་རེ་རེ་ལ། ལྷ་
མོའི་རླུང་དུ་ཕྱེ་བའི་བཞི་ནི་དུས་གཅིག་ལ་མི་རྒྱུ་ལ། ཞེས་གསུངས་པའི་ཕྱིར་རོ། །
ཁྱབ་བྱེད་གཙོ་བོ་བྱས་ཏེ་སྣ་བུག་ནས་འཆི་དུས་མ་གཏོགས་མི་རྒྱུའང་འཁོར་དུ་
རྒྱུ་བ་སྔོན་ནས་ཀྱང་ཡོད་པར་འདོད་དམ་མི་འདོད་ཅེ་ན། མི་འདོད་དེ། ལེའུ་
དྲུག་པའི་ཊཱི་ཀ་ལས། དེ་གཞི་ལ་འཆི་དུས་མ་གཏོགས་སྣ་བུག་ནས་མི་(༨༧ན)རྒྱུ་
བར་གསུངས་པའི་ཕྱིར་དང་། གཞུང་གཞན་མང་པོ་ལས་ཀྱང་གསལ་བའི་ཕྱིར་
རོ། །འོ་ན་ཁྱབ་བྱེད་དེ་ཆོས་ཅན། རླུང་གཞན་བཞིའི་འཁོར་དུ་ངེས་པར་རྒྱུ་བ་
མ་ཡིན་པར་ཐལ་ལོ། །འདོད་ན། མན་སྙེར་ནམ་མཁའི་རླུང་ཁྱབ་བྱེད་དཀྱིལ་
འཁོར་གཞན་བཞི་ལ་ཁྱབ་པའི་ཚུལ་གྱིས་རྒྱུ་བ་ཡིན་པས། དུས་འཁོར་ནས་ནམ་
མཁའི་རླུང་ལོགས་སུ་རྒྱུ་བར་གསུངས་པ་ཉི་མའི་ཤིང་རྟ་ལ་སོགས་པའི་མུ་
སྟེགས་ངེས་དོན་ལ་གཞུག་པའི་ཕྱིར་གསུངས་པར་བཤད་པར་རྡོར་བཟླས་ཟིན་
བྲིས་ལས་གསུངས་པ་མི་འཐད་པར་ཐལ་ལོ། །ཞེ་ན། སྐྱོན་མེད་དེ། དེའི་དོན་

ཟིན་བྲིས་དེ་ཉིད་ལས། ཁམས་བཞི་ལ་ཁྱབ་པ་ནི་དེ་རྣམས་སྣ་སྒོར་རྒྱུ་བའི་ཚེ་
ཁྱབ་པའི་ཚུལ་གྱིས་རྒྱུ་བ་མིན་གྱི་ནང་ན་གནས་པའི་ཁམས་བཞི་ལ་ཁྱབ་པའོ། །
ཞེས་གསུངས་པའི་ཕྱིར་དང་སྔགས་རིམ་ལེའུ་བཅུ་བཞི་པ་ལས་ཀྱང་དེ་ལྟར་
གསུངས་པའི་ཕྱིར་རོ། །ཡང་ཁ་ཅིག །ཡན་ལག་གི་རླུང་ལྔ་ལ་དབང་ཤེས་ཡུལ་
ལ་གཡོ་བར་བྱེད་པས་འཛིན་པའི་རླུང་སོགས་སུ་དབྱེ་བ་བྱེད་རིགས་པར་ཐལ།
གོང་དུ་འཆད་ཚུལ་འཐད་པའི་ཕྱིར། འདོད་མི་ནུས་ཏེ། དེ་རྣམས་ཡིད་ཤེས་རྟོག་
པའི་བཞོན་པའི་རླུང་ཡིན་པའི་ཕྱིར་ཏེ། སྨོན་ལམ་ལས། གཟུང་དང་འཛིན་པའི་
རྣམ་རྟོག་བསྐྱེད་པའི་རླུང་། །ཞེས་གསུངས་པའི་ཕྱིར་ཟེར་ན་མ་ཁྱབ། དབང་
ཤེས་ལས་ཡིད་ཤེས་རྟོག་པ་འབྱུང་བ་ཡོད་པའི་ཕྱིར་རོ། །འོན་ཀྱང་ཤེས་རབ་རྒྱ་
མཚོའི་གསང་རྫོགས་ལས་རྣམ་རྟོག་གི་བཞོན་པའང་ཡོད་པར་བཤད་དོ། །ཡན་
ལག་གི་རླུང་ལྔ་དབང་ཤེས་ལྔའི་རླུང་དུ་བྱེད་ན་གོ་རིམ་ཇི་ལྟར་སྦྱར་ཞེ་ན། རྒྱུ་
བ་མིག་ཤེས་ཀྱི་དང༌། རྣམ་པར་རྒྱུ་བ་རྣ་བའི། ཡང་དག་པར་རྒྱུ་བ་སྣའི། རབ་ཏུ་
རྒྱུ་བ་ལྕེའི། ངེས་པར་(༨༧བ)རྒྱུ་བ་ལུས་ཀྱི་ཤེས་པའི་རླུང་དུ་འཇོག་གོ །འོ་ན་ཨ་
ཁུ་ཤེས་རབ་རྒྱ་མཚོའི་འཇིགས་བྱེད་རྫོགས་རིམ་ལས། རྣ་བའི་རླུང་རབ་རྒྱུ་ཞེས་
གསུངས་པ་ཅི་ཞེ་ན། དེ་དང་། ཐང་སག་དངོས་གྲུབ་རྒྱ་མཚོའི་འཇིགས་རྫོགས་
ནའང་ཡང་དག་རྒྱུ་དང་རབ་རྒྱུ་གོ་རིམ་བཟློག་སྟེ་སྣ་ལྕེ་ལ་སྦྱར་ནས་གསུངས་
ཡོད་པའི་དེ་ཡི་གེ་མ་དག་པ་འདྲའོ། །ཁོ་ན་རེ། ཁྱོད་ཀྱིས་རྒྱུ་བ་ནས། ངེས་རྒྱུའི་
བར་དྲུག་རིམ་བཞིན་རྣམ་སྣང༌། རིན་འབྱུང་། འོད་དཔག་མེད་། དོན་གྲུབ། མི་
བསྐྱོད་པའི་རླུང་དུ་བཤད་པ་མི་འཐད་པར་ཐལ། རྒྱུ་བ་འོད་དཔག་མེད། རྣམ་
པར་རྒྱུ་བ་མི་བསྐྱོད་པ། ཡང་དག་པར་རྒྱུ་བ་རིན་འབྱུང་དུ་བྱེད་པ་དང་། རབ་
རྒྱུ་རྣམ་སྣང་། ངེས་རྒྱུ་དོན་གྲུབ་ཀྱི་རླུང་དུ་བྱེད་དགོས་པའི་ཕྱིར། དེར་ཐལ།
ཡན་ལག་གི་རླུང་ལྔ་མགོན་པོ་ལྔའི་རླུང་དུ་བྱེད་ཚུལ་ཁ་དོག་གི་སྒོ་ནས་འཇོག་
དགོས་པའི་ཕྱིར། མ་གྲུབ་ན། དེར་ཐལ། པཎ་ཆེན་ཆོས་རྒྱན་གྱི་རྫོགས་རིམ་ལས།

དེ་རྣམས་མགོན་པོ་གང་གི་རིགས་སུ་འཇོག་པ་ཡང་ཁ་དོག་གི་སྒོ་ནས་འཇོག་
ལ། ཞེས་གསུངས་པའི་ཕྱིར་ཟེར་ན། དེ་ལས་དེ་ལྟར་གསུངས་ཀྱང་། གོང་དུ་
བཤད་པ་ལྟར་བསོད་གྲགས་ཀྱིས་གསུངས་ཤིང་། དྭགས་རྫོགས་ལས་ཀྱང་། ཡན་
ལག་གི་རླུང་ལྔ་པོ་རེ་རེ་ཡེ་ཤེས་ལྔའི་རླུང་དུ་འཇོག་ཚུལ་ནི། རྒྱུ་བ་མེ་ལོང་ཡེ་
ཤེས་ཀྱི་རླུང་དུ་འཇོག་པ་ནས། ངེས་པར་རྒྱུ་བ་ཆོས་དབྱིངས་ཡེ་ཤེས་ཀྱི་རླུང་
དུ་འཇོག་པའི་བར་ཡིན་ནོ། །ཞེས་གསུངས་པ་ལྟར་འཐད་པའི་ཕྱིར་ཏེ། གསལ་
སྒྲོན་ལས། དེ་རྣམས་རིགས་ལྔ་དང་ཡེ་ཤེས་ལྔར་འགྱུར་ཞེས་པའི་རྩ་བའི་རླུང་
ལྔའི་ཚུལ་ནི་བཤད་ཟིན་ལ།ཡན་ལག་གི་རླུང་ལྔ་དང་སྦྱོར་ན། དབང་པོ་ལྔ་
དང་ཡུལ་ལྔ་རིགས་ལྔའི་རིགས་སུ་འགྲོ་ཚུལ་དང་(༨༨ན)བསྟུན་ནས་བྱའོ། །ཞེས་
གསུངས་པའི་དགོངས་པ་ཡིན་པའི་ཕྱིར། །
རླུང་རྣམས་འཕོ་ཚུལ།
༈ རླུང་རྣམས་ལ་འཕོ་ཚུལ་ལ་དུས་འཁོར་ནས་སྣ་བུག་གཡས་ཀྱི་ས་རླུང་
ནས་གཡོན་གྱི་ནམ་མཁའ་དང་། གཡོན་གྱི་ནམ་མཁའ་གཡས་ཀྱི་ཆུ། དེ་ནས་
གཡོན་གྱི་རླུང་། དེ་ནས་གཡས་ཀྱི་མེ། དེ་ནས་གཡོན་གྱིའང་མེ། དེ་ནས་གཡས་
ཀྱི་རླུང་། དེ་ནས་གཡོན་གྱི་ཆུ། དེ་ནས་གཡས་ཀྱི་ནམ་མཁའ། དེ་ནས་གཡོན་གྱི་
ས། དེ་ནས་གཡས་ཀྱི་ཡེ་ཤེས་དང༌། དེ་ནས་གཡོན་གྱིའང་ཡེ་ཤེས་ཀྱི་རླུང་དུ་
དང་། དེ་ནས་གཡས་ཀྱི་ས་རླུང་དུ་འཕོ་བ་སྟེ་འཕོ་བ་བཅུ་གཉིས་སུ་གསུངས་
སོ། །གསལ་སྒྲོན་རྗེས་འབྲངས་དང་བཅས་པ་ལས་དེ་ལྟར་བྱུང་ཡང་། མཁས་
གྲུབ་རྗེའི་དུས་འཁོར་ནང་ལེའི་ཟིན་བྲིས་ལས། གཡོན་ལ་ནམ་མཁའི་དཀྱིལ་
འཁོར་གྱི་འཕོ་བ་ལན་གཉིས་དང་། གཡས་ལ་སའི་དཀྱིལ་འཁོར་གྱི་འཕོ་བ་ལན་
གཉིས་ཀྱི་སྒོ་ནས་འཕོ་བ་བཅུ་གཉིས་སུ་འགྱུར་ཏེ། འདི་ལྟར་གཡོན་ལ་ནམ་

མཁའ་རླུང་མེ་ཆུ་ས་ནམ་མཁའ་དང་། གཡས་ལ་ས་ཆུ་མེ་རླུང་ནམ་མཁའ་ས་
ཞེས་པའི་ཚུལ་གྱིས་སོ། །ཞེས་གསུངས་ཤིང་། རྗེ་དགེ་འདུན་རྒྱ་མཚོའི་མཚན་
བརྗོད་འགྲེལ་པར་ཡང་། ཡེ་ཤེས་ཀྱི་རླུང་འཕོ་བ་རེའི་མཚམས་སུ། དབུ་མ་ནས་
ང་དྲུག་རྐང་བཅས་རྒྱུ་བ་མ་གཏོགས་རྩ་འདབ་ནས་མི་རྒྱུ་བར་བཞེད་ཨེ་འདུག་
སྙམ་པ་ཡང་གསུངས། དེ་ལྟར་དུས་འཁོར་གྱི་སྐོར་ནས་ཞག་གཅིག་གི་རླུང་
ལ་དཀྱིལ་འཁོར་དང༌། སྣ་བུག་འཕོ་བ། རྩ་འདབ་ཀྱི་འཕོ་བ་གསུམ་ག་ལ་བཅུ་
གཉིས་སུ་བཅུ་གཉིས་སུ་བྱེད་པ་ཡིན། །དེའང་ཞག་གཅིག་ལ་རླུང་འབྱུང་
འཇུག་གཉིས་གཅིག་ཏུ་རྩིས་པའི་ཉི་ཁྲི་ཆིག་སྟོང་དྲུག་བརྒྱར་བྱེད་པ་ནི་དུས་
འཁོར། རྡོར་ཕྲེང་དགོངས་པ་ལུང་སྟོན་རྣམས་མཐུན་པར་(༨༨བ)གསུངས་སོ། །
ཨ་བྷྱའི་འགྲེལ་པར་ཟླ་འོད་ལས། གཞན་གྱི་འདོད་པ་གཉིས་བཀོད་པའི་དང་
པོ་དེས་ནི་ཞག་གཅིག་ལ་དཀྱིལ་འཁོར་འཕོ་བ་ཉེར་བཞི་བཤད་པའི་འཕོ་བ་
གཉིས་རེ་རྫོགས་མཚམས་སུ་སྣ་བུག་འཕོ་བ་རེ་འབྱུང་བས། ཞག་རེཪ་སྣ་བུག་
འཕོ་བ་བཅུ་གཉིས་བྱེད་པ་ཕྱི་ལ་ལོག་གཅིག་ཏུ་ཉི་མའི་ཁྱིམ་བཅུ་གཉིས་ཀྱི་
འཕོ་བ་ཡོད་པ་དང་སྦྱར་བ་དང༌། མ་རྒྱུད་བརྟག་གཉིས་ལས་འཕོ་བ་བཅུ་དྲུག་
བཤད་པ་མགྲིན་པའི་རྩ་འདབ་བཅུ་དྲུག་གཅིག་ནས་གཅིག་ཏུ་འཕོ་བ་བཅུ་
དྲུག་ཡོད་པ་ལ་དགོངས་ཀྱི་སྣ་བུག་གི་འཕོ་བ་བཅུ་དྲུག་བྱེད་པའི་དོན་མིན་
ཟེར། གཞན་དག་གིས་ནི། བརྟག་གཉིས་ལས་བཤད་པ་ལྟར་སྣ་བུག་འཕོ་བ་
བཅུ་དྲུག་ཏུ་འདོད་དེ། འཕོ་བ་ཉེར་བཞིའི་ཕྱེད་དང་གཉིས་རེའི་མཚམས་ནས་
སྣ་བུག་འཕོ་བ་རེ་འབྱུང་བས་བཅུ་དྲུག་སྟེ། ཕྱི་རོལ་ཉི་མའི་ཁྱིམ་གྱི་འཕོ་བ་དང་
བསྟུན་ནས་འཕོ་བ་བཅུ་གཉིས་སུ་བཤད་པ་རྣམས་ནི།ལྟེ་བའི་རྩ་འདབ་རེ་བཞི་
པའི་རྩ་འདབ་བར་པའི་འདབ་མ་བཅུ་དྲུག་གི་འདབ་མ་བཞི་སྟོང་པའི་རྩ་ཡིན་
པས་དེ་དོར་བའི་གཞན་བཅུ་གཉིས་ཀྱི་འཕོ་བ་ལ་དགོངས་སོ། །ཡང་ན་ནང་ལ་
སྣ་བུག་འཕོ་བ་བཅུ་དྲུག་དང་། ཕྱི་ལ་ཉི་མའི་ཁྱིམ་གྱི་འཕོ་བ་བཅུ་གཉིས་ཡོད་

ཀྱང་། རྣམ་པ་ཐམས་ཅད་དུ་ཕྱི་ནང་མཐུན་མི་དགོས་ཟེར་ཡང་། རང་ལུགས་ལ་
དཀྱིལ་འཁོར་ཆེ་བ་མགོན་པོ་བཞིའི་རླུང་གི་འཕོ་བ་ཉེར་བཞི་དང་། འབྱུང་ཆུང་
ལྷ་མོ་བཞིའི་རླུང་ལ་འཕོ་བ་གོ་དྲུག །སྣ་བུག་འཕོ་བ་བཅུ་གཉིས་སུ་བྱེད་པ་ཕ་
རྒྱུད་ཀྱི་ལུགས་དང་། མ་རྒྱུད་སྡོམ་འབྱུང་དང་བརྟག་གཉིས་སོགས་ཀྱི་ལུགས་ལ་
འཕོ་ཆེན་བཅུ་དྲུག་དང༌། འབྱུང་ཆུང་ལྷ་མོ་བཞིའི་རླུང་གི་འཕོ་བ་རེ་བཞི་དང་།
སྣ་བུག་འཕོ་བ་བརྒྱད་དུ་འདོད་དོ། །དེ་ཡང་ཕ་རྒྱུད་ལྟར་ན་མགོན་པོ་བཞི་
(༨༩ན)རེ་རེའི་རླུང་དགུ་བརྒྱ་རེ་རྫོགས་ནས་དཀྱིལ་འཁོར་གཞན་དུ་འཕོ་བའི་
འཕོ་ཆེན་ཉེར་བཞིར་བྱེད་ཅིང༌། ཞག་གཅིག་གི་རླུང་ཉི་ཁྲི་ཆིག་སྟོང་དྲུག་བརྒྱའི་
ཉིས་བརྒྱ་ཉེར་ལྔ་རེའི་མཚམས་ནས་འབྱུང་ཆུང་གི་དཀྱིལ་འཁོར་གཞན་དུ་འཕོ་
བས་འབྱུང་ཆུང་གི་འཕོ་བ་གོ་དྲུག་ཏུ་འགྱུར་ལ། དཀྱིལ་འཁོར་ཆེ་བའི་སྲོག་ཐུར་
གཉིས་སྣ་བུག་གཉིས་ཀ་ནས་མཉམ་དུ་རྒྱུ་བས་དེ་གཉིས་ལ་སྣ་བུག་གི་འཕོ་བ་
མེད་ཅིང་། གྱེན་རྒྱུ་དང་མཉམ་གནས་གཉིས་ལ་འཕོ་བ་རེ་དང་སྣ་བུག་འཕོ་
བ་གྲངས་མཚུངས་སུ་འཇོག །མ་རྒྱུད་སྡོམ་འབྱུང་སོགས་ལྟར་ན་ཞག་གཅིག་གི་
རླུང་ཉི་ཁྲི་ཆིག་སྟོང་དྲུག་བརྒྱའི་སྟོང་དང་ཕྱེད་དང་བཞི་བརྒྱ་རེའི་མཚམས་
ནས་འབྱུང་བ་ཆེ་བའི་འཕོ་བ་རེ་དང༌། དེའི་བཞི་ཆ་རེ་ལ་འབྱུང་བ་ཆུང་བའི་
འཕོ་བ་རེ་བྱེད་པ་ཡིན་ཞིང༌། འབྱུང་ཆེན་གྱི་འཕོ་བ་བཅུ་དྲུག་གི་ཕྱེད་སྲོག་ཐུར་
གཉིས་ལ་སྣ་བུག་འཕོ་བ་མེད་པས། མེ་མཉམ་གཉིས་ཀྱི་འཕོ་བ་ལ་སྣ་བུག་གི་
འཕོ་བ་བརྒྱད་བཞག་པའོ། །ཞག་གཅིག་གི་རླུང་ཉི་ཁྲི་ཆིག་སྟོང་དྲུག་བརྒྱ་པོ་
ལ་སྣ་བུག་གི་འཕོ་བ་བཅུ་གཉིས་སམ་བརྒྱད་དང་། སྣ་བུག་འཕོ་བ་མེད་ཀྱང་
དཀྱིལ་འཁོར་འཕོ་བ་དེ་ཙམ་དུ་བྱེད་པ་ཡིན་ནོ། །སྣ་བུག་གཉིས་ནས་མཉམ་དུ་
རྒྱུ་བ་ལ་སྣ་གཡས་གཡོན་གྱི་འབྱུང་འཇུག་ཁུག་པ་གཉིས་ཀ་གཅིག་ཏུ་བརྩི་བ་
ཡིན་པས། གཡས་གཡོན་གྱི་འབྱུང་འཇུག་ཁུག་པ་རེ་རེ་ལ་རླུང་གཅིག་ཏུ་བརྩི་
ཚུལ་དང་མི་འདྲ་སྟེ། དྭགས་རྫོགས་ལས་ཀྱང་། དེ་ཡང་མཉམ་རྒྱུའི་འབྱུང་འཇུག་

ཁུག་པ་རེ་དང་གཡས་གཡོན་རེ་རེ་བའི་རྐྱང་པ་རེ་ཡུན་མཉམ་པས། མཉམ་
རྒྱུའི་ནང་ཚན་གྱི་གཡས་ཀྱི་འབྱུང་འཇུག་ཁུག་པ་གཅིག་དང་གཡོན་གྱི་འབྱུང་
འཇུག་ཁུག་པ་གཅིག་སྟེ་གཉིས་ཀ་བསྡོམས་པ་ལ་(༨༩བ) འབྱུང་འཇུག་ཁུག་པ་
རེར་བྱེད་པ་ཡིན་ནོ། །ཞེས་གསུངས་སོ། །
༈ རྩ་འདབ་ནས་འཕོ་བའི་ཚུལ་ནི། གཙོ་བོ་བདེ་ཀྱི་སོགས་ཀྱི་ལུགས་
ཏེ། སྙིང་གའི་རྩ་འདབ་བརྒྱད་ཀྱི་རེ་རེ་ནས་རླུང་ཉིས་སྟོང་བདུན་བརྒྱ་
རེ་རྫོགས་ནས་རྩ་འདབ་གཞན་དུ་འཕོ་བར་བྱེད་པ་ལ་ཐུན་ཚོད་ཀྱི་རླུང་།
མགྲིན་པའི་རྩ་འདབ་བཅུ་དྲུག་གི་རྩ་འདབ་རེ་རེ་སྟོང་ཕྲག་གཅིག་ཕྱེད་
དང་བཞི་བརྒྱ་རེ་རྫོགས་ནས་རྩ་འདབ་གཞན་དུ་འཕོ་བ་ལ་འཕོ་བ་བཅུ་
དྲུག་གི་རླུང་དང་། དེ་བཞིན་དུ་སྤྱི་བོའི་རྩ་འདབ་སོ་གཉིས་ཀྱི་རེ་རེ་ནས་
རླུང་དྲུག་བརྒྱ་དོན་ལྔ་རེ་རྒྱུ་བ་ལ་ཆུ་ཚོད་རེའི་རླུང་དང༌། ལྟེ་བའི་རྩ་འདབ་
རེ་བཞིའི་རེར་སུམ་བརྒྱ་དང་ཕྱེད་བཅས་སོ་བདུན་རེ་རྒྱུ་བ་ལ་དབྱུ་གུ་རེའི་
རླུང་དུ་གསུངས་སོ། །རླུང་གི་དཀྱིལ་འཁོར་བཞི་པོ་དེ་རྩ་གསུམ་གྱི་རོ་རྐྱང་
ནས་རྒྱུ་བ་ནི། རྒྱུད་རྡོར་ཕྲེང་ལས། སྐུ་དང་གསུང་གི་སྙིང་པོ་གཉིས། །ལ་
ལ་ནཱ་དང་ར་ས་ནཱ། །ཞེས་སོགས་ཀྱིས་འགྲུབ་བོ། །འོ་ན་འདུས་པའི་བཤད་
རྒྱུད་ལྟར་ཞག་གཅིག་ལ་སྣ་བུག་གི་རླུང་གི་འཕོ་བ་བཅུ་གཉིས་དང༌།
མ་རྒྱུད་སྡོམ་འབྱུང་ལྟར་ན་བརྒྱད་དང་དུས་འཁོར་ལས་རླུང་དྲུག་བརྒྱ་དོན་ལྔ་
མ་གཏོགས་ཞག་གཅིག་གི་རླུང་ཐམས་ཅད་ལ་སྣ་བུག་འཕོ་བ་བཅུ་གཉིས་སུ་
བཤད་པ་དེ་རྣམས་འགལ་ལམ་མི་འགལ་ཞེ་ན། རང་རང་གི་ཆེད་དུ་བྱ་བའི་
གདུལ་བྱའི་རླུང་རྒྱུ་ཚུལ་ཡིན་པས་མི་འགལ་བར་གསུངས་སོ། །ཞག་གཅིག་གི་
ཐོག་མར་རླུང་གང་རྒྱུ་ཞེ་ན། ཡར་ངོ་ཚེས་གཅིག་གི་ཐོག་མར་གཡོན་གྱི་མཉམ་
གནས་གཙོ་བོ་བྱས་ནས་རྒྱུ་ཞིང་ཚེས་གསུམ་གྱི་བར་དུ་དེ་བཞིན་དུ་རྒྱུ་ལ། ཚེས་
བཞི་ནས་ཉིན་གསུམ་ལ་གཡས་ཀྱི་མེ་རླུང་གྱེན་རྒྱུ་ཐོག་མ་བྱས་ནས་རྒྱུ་བ་དང་།

མར་ངོ་ཚེས་པ་གཅིག་ནས་ཉིན་གསུམ་ལ་གྱེན་རྒྱུས་གཙོ་བོ་བྱས་ནས་ཐོག་མར་
རྒྱུ། (༩༠་ན)དེ་ནས་ཉིན་གསུམ་ལ་གཉམ་གནས་ཀྱི་ཐོག་མ་བྱས་ནས་རྒྱུ་སྟེ། ཡར་
ངོ་མར་ངོའི་བཅོ་ལྔའི་བར་དུ་དེ་བཞིན་དུ་སྤེལ་ནས་རྒྱུ་བར་སྡོམ་འབྱུང་ལས་
བཤད་པ་འདུས་པའི་སྐོར་ལའང་འདྲ་བར་བཤད་དོ། །རླུང་ལྟས་ལོག་པས་
སྐྱོན་འབྱུང་ཚུལ་ནི་གོ་བར་ནུས་ལ། ཕྱིའི་འཆི་བླུ་ནི་ཚེ་ཐར་བྱེད་པ་ཚེ་ལྷ་གང་
རིགས་ཀྱི་སྐུ་བཞེངས་པ་སོགས་དང་། ནང་གི་འཆི་བླུ་ནི་ཁ་སྦྱོར་བུམ་པ་ཅན་
འཛིན་པ། སྙིང་ཁར་རྡོར་བཟླས་བྱེད་པ་སོགས་སོ། །རླུང་ལྟས་ལས་འབྱུང་འགྱུར་
ལུང་དུ་སྟོན་ཚུལ་ནི་རྫོགས་རིམ་གྱི་རྣལ་འབྱོར་པ་མ་གཏོགས་རླུང་གི་རྒྱུ་ཚུལ་
ངེས་དཀའ་བས་དེའི་དོད་དུ་གནས་མལ་བཅུ་གཉིས་སོགས་ཀྱི་དུས་སྦྱོར་དང་
དབྱངས་འཆར་གྱི་སྐོར་རྣམས་གསུངས་ཞེས་གསུངས། རླུང་གི་རྒྱུ་ཚུལ་གཞན་
གྱིས་ངེས་དཀའ་བ་ནི། ལེའུ་གསུམ་པའི་ཤཱུ་ནྱ་ཏཱའི་ངེས་དོན་འཆད་སྐབས་ཀྱི་
ཊཱི་ཀ་ལས། རླུང་རྣམས་རྣལ་འབྱོར་པ་མིན་པ་ལ་མི་གསལ་བ་དང༌། རྣལ་འབྱོར་
པ་ལ་གསལ་བར་འབྱུང་བ་སྟེ། ཞེས་སོ། །ཁ་ཅིག །དུས་འཁོར་ལུགས་ལ་གཡས་
ནས་ས་ཆུ་མེ་རླུང་ནམ་མཁའ་ཡེ་ཤེས་ཀྱི་རླུང་དྲུག་གོ་རིམ་བར་མ་ཆད་དུ་རྒྱུ་
ཞིང། གཡོན་ནས་གོ་རིམ་བཟློག་པའི་སྒོ་ནས་རླུང་དྲུག་བར་མ་ཆད་དུ་རྒྱུ་བ་
ཡིན་ཟེར་ན། དུས་འཁོར་ལུགས་ལ་སྣ་བུག་འཕོ་བ་བཅུ་གཉིས་མེད་པར་ཐལ།
དམ་བཅའ་འཐད་པའི་ཕྱིར། འདོད་མི་ནུས་ཏེ། གསལ་སྒྲོན་སོགས་ལས་གསལ་
བར་བཤད་པའི་ཕྱིར། ཁ་ཅིག །དེའི་ལུགས་ལ་རླུང་དྲུག་པོའི་རེ་རེ་སྣ་གཡས་
གཡོན་རེ་རེ་ནས་སྟོང་བརྒྱད་བརྒྱ་རེ་རྒྱུ་བ་ཡིན་ཟེར་ན། འོ་ན་གཡས་གཡོན་
མཚམས་སུ་དབུ་མ་ནས་དབུགས་ང་དྲུག་དང་བཞི་ཆ་རེ་རྒྱུ་བ་མེད་པར་ཐལ་
།འདོད་མི་ནུས་སོ། །ཡང་ཁོ་ན་རེ། གཡས་ཀྱི་(༩༠་བ)ས་ནས་གཡོན་གྱི་ནམ་
མཁའ་འཕོ་མཚམས་སུ་དབུགས་ང་དྲུག་བཞི་ཆ་བཅས་དབུ་མ་ནས་རྒྱུ་བ་དེ་
ས་རླུང་དང་ནམ་མཁའི་རླུང་གི་ཆ་རེ་ལ་འཇོག་ཟེར་ན། མི་འཐད་དེ། འཕོ་

མཚམས་སུ་དབུས་ནས་རླུང་ང་དྲུག་རྐང་བཅས་རྒྱུ་བ་དེ་ཐམས་ཅད་ཡེ་ཤེས་
ཀྱི་རླུང་དུ་དུས་འཁོར་རང་གི་སྐོར་ནས་གསུངས་པའི་ཕྱིར། ཁ་ཅིག །འདུས་པ་
སོགས་ཀྱི་ལུགས་ལ་ཡང་སྲོག་ཐུར་གཉིས་གཞི་ལ་དབུ་མ་ནས་རྒྱུ་བ་ཡིན་ཏེ། དེ་
གཉིས་མཉམ་རྒྱུ་ཡིན་པའི་ཕྱིར་ཟེར་ན་མ་ཁྱབ། ཁྱབ་སྟེ། དུས་འཁོར་གྱི་ལུགས་
ལ་མཉམ་རྒྱུ་ལ་དབུ་མ་ནས་རྒྱུ་བ་དགོས་པའི་ཕྱིར་ཟེར་ན་ཡང་མ་ཁྱབ་བོ། །
ཁ་ཅིག །འདུས་པ་སོགས་ཀྱི་ལུགས་ལ་སྣ་བུག་སྔར་རླུང་མི་རྒྱུ་བ་ངོས་སུ་རླུང་
བརྒྱུས་པ་ན་ཡང་། སྔར་རྒྱུ་བ་ངོས་ཀྱི་དང་པོའི་རླུང་དེ་ལ་མ་འཕོས་པ་ཞིག་
ཡོད་དེ། གསལ་སྒྲོན་ལས། སྣ་བུག་སྔར་མི་རྒྱུ་བ་ངོས་སུ་རླུང་བརྒྱུས་པ་ཡིན་
ཀྱང༌། སྔར་རྒྱུ་བ་ངོས་ཀྱི་རླུང་འཕོས་མི་འཕོས་གཉིས་ཡོད་དོ། །ཞེས་གསུངས་
པའི་ཕྱིར་ཟེར་ན། འོ་ན་གཡས་ནས་གྱེན་རྒྱུ་རྒྱུ་བའི་འཕྲོ་ལ། གཡོན་ངོས་སུ་རླུང་
བརྒྱུས་ཀྱང་གྱེན་རྒྱུ་མ་འཕོས་པ་ཞིག་སྲིད་པར་ཐལ་ལོ། །འདོད་མི་ནུས་ཏེ། དེའི་
ཚེ་གཡོན་རླུང་བརྒྱུས་མ་ཐག་གྱེན་རྒྱུ་འཕོས་ནས་མཉམ་རྒྱུ་གང་རུང་རྒྱུ་བ་
ཡིན་པའི་ཕྱིར། དེས་ན་རླུང་དེའི་དོན་ནི་སྔར་མི་རྒྱུ་བའི་སྣ་བུག་གཡོན་དུ་རླུང་
གསར་དུ་བརྒྱུས་ཀྱང་སྔར་རྒྱུ་བའི་སྣ་གཡས་ངོས་ཀྱི་དང་པོ་རྒྱུ་བའི་གྱེན་རྒྱུ་ནི་
འཕོས་ལ་ད་ལྟ་རྒྱུ་བཞིན་པའི་སྲོག་འཛིན་དང་ཐུར་སེལ་གང་ཡིན་པ་དེ་ནི་
གསར་དུ་བརྒྱུས་པ་ཡིན་པས་འཕོས་པ་མ་ཡིན་ཞེས་པའི་དོན་ཏོ། །ཡང་ཁ་ཅིག །
ཉིན་ཞག་གཅིག་གི་རླུང་གི་ཐོག་མར་ངེས་པར་མེ་རླུང་ནས་འཛིན་མི་རིགས་
པར་ཐལ། ཡར་ངོ་མར་ངོའི་རྒྱུ་ཚུལ་དེ་འཐད་པའི་ཕྱིར། འདོད་ན། རྡོར་བཟླས་
ཟིན་བྲིས་ལས། (༩༡ན)འོན་ཀྱང་དགོངས་པ་ལུང་སྟོན་དུའང་མེ་རླུང་སྔོན་ལ་
བཤད་ནས་དེ་འདྲ་བ་ཉེར་བཞི་རིམ་གྱིས་བྱུང་བས་ཉི་ཁྲི་ཆིག་སྟོང་དྲུག་བརྒྱ་
རྒྱུ་བར་བཤད་པས་ཉིན་ཞག་གཅིག་གི་རླུང་གི་ཐོག་མ་མེ་རླུང་ནས་རྒྱུ་ཞིང་། ཐ་
མ་ཆུ་རླུང་གིས་སྡུད་པ་ཡིན་ནོ། །ཞེས་གསུངས་པ་མི་འཐད་པར་ཐལ་ལོ། །ཟེར་
ན། སྔར་བཤད་པ་ལྟར་གསལ་སྒྲོན་ལས་འབྱུང་ཞིང༌། སྡོམ་འབྱུང་རང་གི་ལུང་

ཡང་གསལ་བར་སྣང་བས་ཡར་ངོ་མར་ངོའི་དབང་གིས་ཐོག་མའི་རླུང་མི་འདྲ་
བ་སྔར་ལྟར་ཁས་བླང་ངོ༌།། །།
རླུང་གིས་བྱ་བ་བྱེད་ཚུལ་ལ།
༈ རླུང་གིས་བྱ་བ་བྱེད་ཚུལ་ལ་འཇིག་རྟེན་པ་ལ་བྱ་བ་བྱེད་ཚུལ་ནི་སྐྱེ་འཆི་
གཅིག་ནས་གཅིག་ཏུ་བརྒྱུད་པའི་འཁོར་བའི་བྱ་བ་དེ་རླུང་གིས་བྱེད་དེ། སེམས་
ཅན་རྣམས་འཆི་བའི་ཚེ་ས་ཆུ་ལ་ཐིམ་པ་དང་།ཆུ་མེ་ལ།མེ་རླུང་ལ། རླུང་སྣང་བ་
ལ་ཐིམ་པ་སོགས་ཀྱི་སྒོ་ནས་འཆི་བ་འོད་གསལ་མངོན་དུ་འགྱུར་ཞིང་། སྐྱེ་བའི་
ཚེའང་འཆི་བའི་འོད་གསལ་ལས་རླུང་གཡོས་པས་ཉེར་ཐོབ། མཆེད་པ། སྣང་བ།
དེ་ལས་ཀུན་རྟོག་རྣམས་འབྱུང་། དེ་ལྟར་ཀུན་རྟོག་བཞོན་པའི་རླུང་དང་བཅས་
པས་ཉོན་མོངས་པ་སྐྱེད་ཅིང་། ཉོན་མོངས་པས་ལས་བསགས་ཏེ་འཁོར་བར་
འཁོར་བ་ཡིན་པའི་ཕྱིར། དེ་ལྟར་རླུང་རྣམས་ཐིམ་པའི་རིམ་པ་ལས་འཆི་བའི་
འོད་གསལ་དུ་འཇུག་ཅིང༌། རླུང་གཡོས་པའི་དབང་གིས་ཀུན་རྟོག་རྣམས་བྱུང་
སྟེ་ཉོན་མོངས་པའི་སྟོབས་ཀྱིས་ལས་བསགས་ནས་འཁོར་བ་ནི་རླུང་རྣམས་ཀྱི་
ཐུན་མོང་གི་བྱེད་ལས་སོ། །སོ་སོའི་བྱེད་ལས་ལ་སྲོག་འཛིན་གྱིས་ཚེ་རིང་དུ་སྲིང་
པར་བྱེད་པ་དང་། རླུང་རྣམས་དབང་པོའི་སྒོར་འབྱུང་འཇུག་གི་རྒྱུ་བྱེད་དོ། །
ཐུར་སེལ་གྱིས་རླུང་དང་བཤང་ལྕི་ཁུ་ཁྲག་རྣམས་འོག་ཏུ་འདྲེན་པའི་བྱ་(༩༡བ)
བ་བྱེད། མཉམ་གནས་ཀྱིས་བཟའ་བཏུང་བྱས་པ་ལྟེ་བར་རོ་མཉམ་དུ་འཇུ་
བའི་བྱ་བ་བྱེད། གྱེན་རྒྱུས་ཁ་ཟས་ལོངས་སྤྱོད་པའི་ཚེ་ལྕེ་དང་ལྷན་ཅིག་སྦྱར་
ནས་བལྡད་པ་སོགས་ཀྱི་རྐྱེན་བྱེད། ཁྱབ་བྱེད་ཀྱིས་ལུས་སྒུལ་བསྐྱོད་དང་། འགྲོ་
འོང་སོགས་ཀྱི་བྱ་བ་བྱེད་དོ། །ཡན་ལག་གི་རླུང་ལྔས་རིམ་བཞིན་མིག་རྣ་སྣ་ལྕེ་
ལུས་དབང་དང་ལྔས་གཟུགས་སྒྲ་དྲི་རོ་རེག་བྱ་རྣམས་འཛིན་པའི་རྒྱུ་བྱེད་དེ། དེ་

རྣམས་ནི་རྣལ་འབྱོར་པ་དང་འཇིག་རྟེན་པ་གཉིས་ག་ལ་ཐུན་མོང་དུ་བྱ་བ་བྱེད་
ཚུལ་དུ་གསུངས་ལ། རྣལ་འབྱོར་པ་ལ་ཐུན་མོང་མ་ཡིན་པའི་བྱ་བ་བྱེད་ཚུལ་ནི།
རྩ་བའི་རླུང་བཞི་ལ་རྡོར་བཟླས་བྱས་པས་ཞི་སོགས་ཀྱི་ལས་འགྲུབ་ཅིང་། ཤིན་
ཏུ་ཕྲ་བའི་རླུང་ལས་སྒྱུ་མའི་སྐུ་སྐྱེད་པས་མཆོག་གི་དངོས་གྲུབ་སྒྲུབ་པར་བྱེད་
དོ། །ཡན་ལག་གི་རླུང་ལྔ་ལ་རྡོར་བཟླས་བྱས་པས་མིག་གི་མངོན་ཤེས་སོགས་
འགྲུབ་པར་བྱེད། ཁྱབ་བྱེད་ལ་རྡོར་བཟླས་བྱས་པས་བར་དོར་མཆོག་འགྲུབ་
པར་བྱེད་པར་གསུངས་སོ། །ཁ་ཅིག །སྐབས་འདིར་རླུང་འཁོར་བའི་རྩ་བར་
འཇོག་ཟེར་ན། རླུང་ཆོས་ཅན། སེམས་ཅན་གྱི་རྒྱུད་ཀྱིས་བསྡུས་པར་ཐལ། འཁོར་
བའི་རྩ་བ་ཡིན་པའི་ཕྱིར། རྟགས་ཁས། འདོད་ན། རླུང་ཡིན་ན་ནང་གི་རླུང་ཡིན་
པས་ཁྱབ་པར་ཐལ་ལོ། །ཁ་ཅིག །སེམས་ཅན་གྱི་རྒྱུད་ཀྱི་ལས་རླུང་འཁོར་བའི་
རྩ་བ་ཡིན་ཞེ་ན། འོ་ན་བདེན་འཛིན་འཁོར་བའི་རྩ་བ་མ་ཡིན་པར་ཐལ། དམ་
བཅའ་དེའི་ཕྱིར། འདོད་མི་ནུས་ཏེ། དེ་ཡིན་པ་སྤྱོད་བསྡུས་ཀྱི་དོན་དུ་གསལ་
སྒྲོན་ལས་བཤད་པའི་ཕྱིར། བྱས་པ་ལ་ཁོ་ན་རེ། ཐལ་འགྱུར་གོང་མ་ལ་མ་ཁྱབ་
སྟེ། བདེན་འཛིན་དང་ལས་རླུང་གཉིས་ཀ་འཁོར་བའི་རྩ་བ་(༩༢ན)ཡིན་པ་ལ་
འགལ་བ་མེད་པའི་ཕྱིར་དང་། གསལ་སྒྲོན་ལས་ཀྱང་། བདག་འཛིན་འཁོར་བའི་
རྩ་བར་མི་བྱེད་པར་རླུང་འཁོར་བའི་རྩ་བར་སྟོན་པ་མིན་ཞེས་གསུངས་ཀྱི། སྤྱིར་
རླུང་འཁོར་རྩ་མིན་ཞེས་མ་གསུངས་པའི་ཕྱིར། ལས་རླུང་འཁོར་རྩ་ཡིན་ཏེ། དེ་
མ་དག་པའི་སྣོད་བཅུད་ཀྱི་རྩ་བ་ཡིན་པའི་ཕྱིར། དེར་ཐལ། སྣོད་བཅུད་ཀྱི་ཆོས་
ཐམས་ཅད་ཀྱི་རྩ་བ་རླུང་སེམས་ཙམ་ཟླ་བར་སྣང་བ་ཞེས་གསུངས་པའི་ཕྱིར་
ཟེར་ན། ལས་རླུང་ཆོས་ཅན། བདག་འཛིན་སོགས་ཉོན་མོངས་པས་འཁོར་བ་
བསྐྱེད་པའི་ལྷན་ཅིག་བྱེད་རྐྱེན་ཙམ་མ་ཡིན་པར་ཐལ། འཁོར་བའི་རྩ་བ་ཡིན་
པའི་ཕྱིར། འདོད་མི་ནུས་ཏེ། གསལ་སྒྲོན་ལས། དེས་ན་རླུང་གིས་འཁོར་བ་བསྐྱེད་
པར་གསུངས་པ་དེ་བདག་འཛིན་ལ་སོགས་པའི་ཉོན་མོངས་པ་རྣམས་ཀྱིས་

འཁོར་བ་བསྐྱེད་པའི་ལྷན་ཅིག་བྱེད་རྐྱེན་དུ་ཤེས་པར་བྱའོ། །ཞེས་གསུངས་པའི་
ཕྱིར། རྡོར་བཟླས་ཀྱི་ཟིན་བྲིས་ལས་ཀྱང༌། བདག་ཏུ་འཛིན་པས་ཉེར་ལེན་གྱི་
རྒྱུ་བྱས་ནས་དེ་དག་སྐྱེད་པའི་ཚེ། ལས་རླུང་གིས་ལྷན་ཅིག་བྱེད་རྐྱེན་བྱས་པས་
པ་འགོག་པ་ཡིན་ནོ། །ཞེས་གསུངས་སོ། །གཞན་ཡང༌། ལས་རླུང་གི་
བཞོན་པ་ཅན་གྱི་སེམས་དེ་འཁོར་རྩ་ཡིན་པར་ཐལ། སྣོད་བཅུད་ཀྱི་ཆོས་ཐམས་
ཅད་ཀྱི་རྩ་བ་རླུང་སེམས་ཙམ་ཞེས་གསུངས་པའི་ཕྱིར། ཁྱབ་པ་ཁས། འདོད་ན།
དེ་ཆོས་ཅན། བདེན་འཛིན་ཡིན་པར་ཐལ། འཁོར་བའི་རྩ་བར་གྱུར་པའི་ཤེས་
པ་ཡིན་པའི་ཕྱིར། ཁྱབ་སྟེ། འཁོར་བའི་རྩ་བ་ལ་འཛིན་སྟངས་མི་མཐུན་པ་དུ་
མ་མེད་པའི་ཕྱིར་རོ། །འོ་ན་ལས་རླུང་ཞེས་པ་ཇི་ལྟ་བུ་ཞེ་ན། ཁ་ཅིག །དབུ་མར་
ཞུགས་པའི་རླུང་ཡིན་ན་(༩༢བ)ལས་རླུང་མ་ཡིན་པས་ཁྱབ་ཟེར་ན། ལས་རླུང་
ཡིན་ན་སྣང་བ་གསུམ་པོ་གང་རུང་གི་བཞོན་པའི་རླུང་མ་ཡིན་པས་ཁྱབ་པར་
ཐལ། འདོད་པ་དེའི་ཕྱིར། འདོད་ན། འཆི་བ་འོད་གསལ་གྱི་ལུགས་ལྡོག་གི་སྣང་
བ་གསུམ་གྱི་བཞོན་པའི་རླུང་ཆོས་ཅན། ལས་རླུང་མ་ཡིན་པར་ཐལ། འདོད་པའི་
ཕྱིར། འདོད་ན། རྡོ་རྗེ་ཕྲེང་བ་ལས། འདི་ནི་རླུང་ཁམས་ཆེན་པོ་སྟེ། །རྣམ་ཤེས་
གསུམ་གྱི་བཞོན་པ་ཡིན། །ཞེས་པ་དང༌། དེའི་དོན་འཆད་པའི་ཊཱི་ཀ་ལས། ཨེ་ལ་
ཥ་བསྣན་པའི་ཨེ་ཥ་ནི་འདི་ལ་འཇུག་ལ། ལས་གྱི་རླུང་འདི་ནི་བྱེད་ལས་ཀྱི་སྒོ་
ནས་རླུང་ཁམས་ཆེན་པོ་སྟེ། ལུགས་ལྡོག་གི་རྣམ་ཤེས་གསུམ་གྱི་བཞོན་པ་ཡིན་
ལ། ཞེས་པ་རྣམས་ཀྱི་དོན་མ་གྲུབ་པར་ཐལ་ལོ། །ཡང་ཁ་ཅིག །ཡན་ལག་གི་རླུང་
ལྔ་ལ་རྡོར་བཟླས་བྱས་པས་མིག་གི་མངོན་ཤེས་སོགས་ཐོབ་ཅེས་པའི་མངོན་
ཤེས་ལྔ་ལྷའི་མིག་གི་མངོན་ཤེས། རྣ་བའི་མངོན་ཤེས། རྫུ་འཕྲུལ་གྱི་མངོན་ཤེས་
སོགས་ལྔ་ལ་བྱེད་ཟེར་ན། མི་འཐད་དེ། དེ་མིག་རྣ་སྣ་ལྕེ་ལུས་ཀྱི་མངོན་ཤེས་ལྔ་
ལ་བྱེད་པའི་ཕྱིར། རྟགས་གྲུབ་སྟེ། ཡན་ལག་གི་རླུང་གི་རྡོར་བཟླས་ཀྱིས་རྫོགས་
རིམ་པའི་མངོན་ཤེས་སྒྲུབ་ཚུལ་འཆད་པའི་ལེའུ་བཅུ་གཅིག་པའི་ཊཱི་ཀ་ལས།

ཡན་ལག་གི་རླུང་ལྔ་པོ་དེ་ཡི་ཞེས་པ་ནས། རྡོ་རྗེའི་བཟླས་པ་ལ་བརྟེན་ནས་
མིག་སོགས་དབང་ཤེས་རེ་རེས་ཀྱང་གཟུགས་སོགས་ལྐོག་ཏུ་གྱུར་པའི་ཡུལ་
ལྔ་ག་འཇལ་བའི་མངོན་ཤེས་ཐོབ་པ་ལ་རྡོ་རྗེ་འཆང་དང་འདྲ་བར་འགྱུར་རོ། །
ཞེས་གསུངས་པའི་ཕྱིར། ཁོ་ན་རེ། སྣ་ལྕེའི་མངོན་ཤེས་ཞེས་པ་མངོན་པ་གོང་འོག་
ལས་བཤད་པར་ཐལ། འཆད་ཚུལ་དེ་འཐད་པའི་ཕྱིར་ན་མ་ཁྱབ་བོ། །
༈ དེ་ལྟར་རླུང་གི་ངོ་བོ་དང་བྱེད་ལས་(༩༣ན)སོགས་ཤེས་པ་ལ་བརྟེན་ནས་
ཉམས་ལེན་གྱི་གནད་ཤེས་ཚུལ་ནི། འཁོར་བའི་འཇུག་རིམ་ཐུན་མོང་མ་ཡིན་པ་
ལས་རླུང་གཡོས་ཏེ་དེས་རང་བཞིན་གྱི་རྟོག་པ་རྣམས་སྐྱེད་པ་དང༌། དེས་ཉོན་
མོངས་སྐྱེད་ཀྱང་ཉོན་མོངས་པས་ལས་བསགས་ནས་འཁོར་བར་འཁོར་བའི་
ཚུལ་ཤེས་ནས། དེའི་བཟློག་ཐབས་ལས་རླུང་དྷུ་ཏཱིར་སྡུད་པའི་ཐབས་ལུས་ལ་
གནད་དུ་བསྣུན་པའི་ཚུལ་ཤེས་ནས་སྒོམ་པ་ལ་འཇུག་པར་འགྱུར་བ་ཡིན་ནོ།། །།
ངག་དབེན་གྱི་ཤེས་བྱ་སྔགས་ཀྱི་དེ་ཉིད་ལ།
༈ ངག་དབེན་གྱི་ཤེས་བྱ་སྔགས་ཀྱི་དེ་ཉིད་ལ་ས་བཅད་ལྔ་གསུངས་པའི་
སྔགས་བཏུ་བ་ལ་བཏུ་གཞི་ནི་དབྱངས་གསལ་རྣམས་ཡིན་ལ། བཏུས་པའི་
སྔགས་ལ་རྩ་སྔགས་སྙིང་པོ་ཉེ་སྙིང་ཅི་རིགས་ཡོད་ཅིང༌། འདིར་ནི་འབྲུ་གསུམ་
བཏུ་བ་ཡིན་ནོ། །ཡི་གེ་འབྲུ་གསུམ་ནི་སྙིང་པོ་ལ་སོགས་པའི་བཏུས་པས་
སྔགས་ཐམས་ཅད་ཀྱི་དེ་ཁོ་ན་ཉིད་དུ་གསུངས་ཤིང་། སྔགས་ཐམས་ཅད་ཡི་གེ་
གསུམ་དུ་འདུ་བ་ཡིན་ནོ། །དེ་ཡང་ལྷ་ཐམས་ཅད་རྡོ་རྗེ་གསུམ་དུ་འདུ་ཞིང་ཡི་
གེ་གསུམ་རྡོ་རྗེ་གསུམ་གྱི་ས་བོན་ཡིན་པའི་ཕྱིར་རོ། ། སྔགས་ཐམས་ཅད་ཡི་གེ་
གསུམ་དུ་འདུས་པར་བསྟན་པའི་དགོས་པ་ནི། སྔགས་ཀྱི་བཟླས་པ་ཐམས་ཅད་
ཀྱི་བྱེད་ལས་ཡི་གེ་གསུམ་གྱི་བཟླས་པས་འགྲུབ་པར་གོ་བའི་ཕྱིར་རོ། །སྔགས་ལ་

སྐྱེས་པ་བུད་མེད་མ་ནིང་གསུམ་དུ་ཕྱེ་བ་ནི་བཏུ་གཞི་དང་བཏུས་པའི་སྔགས་
གཉིས་ཀའི་དབང་དུ་བྱས་པ་སྟེ། བཏུ་གཞིའི་དབང་དུ་བཏང་ན། གསལ་བྱེད་
རྣམས་སྐྱེས་པའི་ཡི་གེ །དབྱངས་ཀྱི་བཅུ་གཉིས་བུད་མེད་ཀྱི་ཡི་གེ །རྀ་ལྀ་བཞི་
མ་ནིང་གི་ཡི་གེ་ཡིན་ལ། བཏུས་པའི་སྔགས་ཀྱི་དབང་དུ་བྱས་ན་ལྷ་ཕོ་མོ་དེ་
གཉིས་ཐུན་མོང་བའི་སྔགས་གསུམ་རིམ་བཞིན་ནི་སྐྱེས་པ་བུད་མེད་མ་ནིང་
གི་སྔགས་སུ་འཇོག་གོ །ཡི་གེ་འབྲུ་གསུམ་གྱི་དབང་དུ་བྱས་ན་རིམ་པ་བཞིན་
(༩༣བ)དུ་སྐྱེས་པ་བུད་མེད་མ་ནིང་གི་ཡི་གེར་གསུངས་སོ། །སྔགས་ཀྱི་བརྡ་ནི་
སྤྱིར་ན་སྔགས་ཀྱི་མིང་སྟེ། འགོར་ཨོཾ་དང་མཐར་སྭཱ་ཧཱ་ཡོད་པ་ལ་སྦྲུལ་དང་། ཨོཾ་
ཡོད་ལ་སྭཱ་ཧཱ་མེད་པ་མཐའ་མེད་དང་། དེ་ལས་བཟློག་པ་ལ་འགོ་མེད་གཉིས་
ཀ་མེད་པ་ལ་བཏུས་པ་ཞེས་རྒྱུད་ལས་གསུངས་ཤིང་། གཞན་ཡང་སྙིང་པོ་དང་
ཉེ་སྙིང་སོགས་དུ་མ་ཡོད་ཀྱང་འདིར་ནི་རླུང་གི་འཇུག་གནས་ལྡང་གསུམ་ལ་
རིམ་བཞིན་ཨོཾ་ཨཱཿཧཱུཾ་གསུམ་གྱི་བརྡ་བྱས་པ་སྟེ། ལུང་སྟོན་ལས། བརྡ་ཡིས་དེ་
ཉིད་གསུམ་གནས་པ། །རང་བཞིན་བཟླས་པའི་མཚན་ཉིད་དོ། །ཞེས་སོ། །ཡང་
ལྡང་འཇུག་གནས་གསུམ་ལ་རིམ་བཞིན། མྱུར་བ། རྣམ་སྡུད། དལ་བ་ཞེས་ཀྱང་
གསུངས་སོ། །སྔགས་ཀྱི་དོན་ནི་དག་མ་དག་གི་སྒྱུ་མའི་སྐུ་དང༌། སྔགས་གྱི་དོན་
དམ་པ་ནི་དོན་གྱི་འོད་གསལ་ལོ། །དེ་ལྟར་ན་སྔགས་བཏུ་བ་དང་། བརྡ་གཉིས་
ཀྱིས་རྡོར་བཟླས་བྱེད་ཚུལ་བསྟན་ནས། དེ་བྱས་པས་བདེན་པ་གཉིས་ཀྱི་བྱང་
ཆུབ་ཀྱི་སེམས་བསྐྱེད་པ་ནི། སྔགས་ཀྱི་དོན་དང་། སྔགས་ཀྱི་དོན་དམ་པ་གཉིས་
ཀྱིས་བསྟན་ཏོ། །སྔགས་ཀྱི་རྩ་བ་ཨ་ཐུང་བཤད་པ་ལ། དེའང་དྲང་དོན་གྱི་སྔགས་
ཨཱ་ལི་ཀཱ་ལི་འདུས་པའི་སྔགས་ཐམས་ཅད་ཀྱི་རྩ་བར་དྲང་དོན་གྱི་ཨ་ཐུང་
འཇོག་ཅིང༌་། ངེས་དོན་གྱི་ཨ་ཐུང་སྲོག་འཛིན་ནི་ངེས་དོན་གྱི་དབྱངས་གསལ་
འདུས་པའི་སྔགས་རླུང་གཞན་རྣམས་ཀྱི་རྩ་བ་སྟེ། སྤྱོད་བསྡུས་ལས། འདི་འི་ངེས་
དོན་མི་ཤེས་པའི་གསུང་རབ་འཆད་པ་དག་གིས་ངེས་དོན་གྱི་ཡི་གེ་རྣམས་

གང་དུ་འཇུག །གང་གི་ཕྱིར་འཇུག །ཚུལ་ཇི་ལྟར་འཇུག་པ་ཤེས་པ་མ་ཡིན་པར་
གསུངས་སོ། །དེའི་དོན་ནི་གང་འཇུག་ན་དབྱངས་གསལ་གྱི་བདག་ཉིད་ཅན་གྱི་
མིང་ཚིག་སོགས་(༩༤ན)ཀྱིས་མཚོན་པའི་རླུང་རྣམས་འཇུག །གང་དུ་འཇུག་ན་
ཤིན་ཏུ་ཕྲ་བའི་སྲོག་འཛིན་ལ་འཇུག །དགོས་པ་གང་གི་ཕྱིར་འཇུག་ན་དངོས་
པོ་མེད་པ་འོད་གསལ་མངོན་དུ་བྱ་བའི་ཕྱིར་འཇུག་གོ །ཚུལ་ཇི་ལྟར་འཇུག་ན་
ས་ཆུ་ལ་ཐིམ་པ་སོགས་ཀྱི་རིམ་པས་འཇུག་སྟེ། མཚན་ཡང་དག་པར་བརྗོད་
པའི་རྒྱུད་ལས། ཨ་ནི་ཡིག་འབྲུ་ཀུན་གྱི་མཆོག །དོན་ཆེན་ཡི་གེ་དམ་པ་ཡིན། །
ཞེས་སོགས་དང༌། རྡོ་རྗེ་དཀྱིལ་འཁོར་རྒྱན་གྱི་རྒྱུད་ལས། སྙིང་ཁའི་དབུས་ན་མི་
ཤིགས་པ། །གསལ་ཞིང་མར་མེ་དག་དང་མཚུངས། །ཞེས་སོགས་གསུངས་པའི་
ཕྱིར། མདོར་ན་ངག་དབེན་རྡོ་རྗེའི་བཟླས་པ་བྱས་པས་རླུང་རྣམས་མི་ཤིགས་
པའི་རླུང་ལ་བསྡུས་ནས་ཐིམ་པ་ལས་འོད་གསལ་རྫོགས་པར་འཆར་བར་ཤེས་
པ་ནི་ངག་དབེན་གྱི་ཤེས་བྱ་སྔགས་ཀྱི་དེ་ཉིད་ཤེས་ཚུལ་ལོ། །འོ་ན་སྔགས་ཀྱི་
དོན་ཞེས་པའི་དོན་དེ་ཅི་ལ་བྱེད་ཅེ་ན། དེ་ལ་ཁ་ཅིག་ན་རེ། དགོས་པ་ལ་བྱེད་དེ།
སྔགས་ཡི་གེ་གསུམ་གྱི་རྡོ་རྗེའི་བཟླས་པ་བྱས་པའི་དགོས་དོན་ལ་སྒྱུ་མའི་སྐུ་དེ་
འགྲུབ་པའི་ཕྱིར་ཟེར་ན། སྤྱིར་འཇུག་པ་ལས། དེ་ནི་དགོས་པ་མཆོག་ཡིན་པས། །
དོན་དམ་ཞེས་གསུངས་པ་ལྟར་དགོས་པ་ལ་དོན་ཞེས་བརྗོད་པའི་སྐབས་ཡོད་
ཀྱང་འདིར་ནི། མཛོད་ལས། གཟུགས་ནི་དབང་པོ་ལྔ་དང་དོན། །ལྔ་དང་རྣམ་
རིག་བྱེད་མིན་ཉིད། །ཅེས་མིག་སོགས་དབང་པོ་ལྔའི་དམིགས་པ་ལ་གཟུགས་
སོགས་དོན་ལྔ་ཞེས་དམིགས་པ་ལ་དོན་དུ་བཤད་པ་ལྟར་དམིགས་པ་ལ་བྱེད་
དེ། རིམ་ལྔ་ལས། བརྗོད་དང་དམིགས་པར་བཅས་པ་དང་། །བརྡར་གྱུར་དང་ནི་
དོན་དམ་མོ། །ཚིག་གི་བརྗོད་པ་ཐུན་མོང་སྟེ། །དམིགས་པར་བཅས་པ་སངས་
རྒྱས་ཉིད། །(༩༤བ)སྔགས་ཀྱི་དེ་ཉིད་བརྡ་རུ་བཤད། །དོན་དམ་དེ་བཞིན་ལྟ་
ཉིད་ཡིན་ནོ། །ཞེས་རྐང་པ་དང་པོ་གཉིས་ཀྱིས་རིམ་བཞིན་སྔགས་བཏུ་བའམ།

བརྗོད་པའི་སྔགས་དང་། སྔགས་ཀྱི་བརྡ། སྔགས་ཀྱི་དོན། སྔགས་ཀྱི་དོན་དམ་པ་
བཞི་བཤད་པའི་དོན་ཕྱི་མ་བཞིས་འཆད་པ་ཡིན་ལ། དེ་ཡང་། དམིགས་པར་
བཅས་པ་སངས་རྒྱས་ཉིད། །ཅེས་པས་སྔགས་ཀྱི་དམིགས་པའམ་དོན་དེ་རྡོ་
རྗེ་གསུམ་དབྱེར་མེད་པའི་སངས་རྒྱས་ཀྱི་སྐུ་སྒྱུ་ལུས་ལ་གསུངས་པ་ཡིན་པས་
ཕྱིར་རོ། །དེ་ལ་ཁོ་ན་རེ། འདིར་སྔགས་ཀྱི་དོན་ལ་དམིགས་པར་བཅས་པ་ཞེས་
བསྒྱུར་ཡང་དགོས་དོན་ལ་བྱེད་དགོས་ཏེ། པཎ་ཆེན་ཐམས་ཅད་མཁྱེན་པ་དང་།
དྭགས་པོ་ནམ་མཁའ་གྲགས་གཉིས་ཀས་དགོས་དོན་ལ་གསལ་བར་བཤད་
པའི་ཕྱིར་ཟེར་ན། མཁས་གྲུབ་ཆེན་པོ་དེ་གཉིས་ཀྱིས་དེ་ལྟར་གསུངས་པ་བདེན་
ཡང་དམིགས་པ་ལ་བྱེད་པ་རྗེ་བདག་ཉིད་ཆེན་པོའི་བཞེད་པ་ཡིན་ཏེ། གསལ་
སྒྲོན་ལས། རྡོར་བཟླས་བྱས་པས་བདེན་པ་གཉིས་ཀྱི་བྱང་ཆུབ་ཀྱི་སེམས་བསྐྱེད་
པ་ནི། སྔགས་ཀྱི་དོན་ནམ། སྔགས་ཀྱི་དམིགས་པ་དང་། སྔགས་ཀྱི་དོན་དམ་པ་
གཉིས་ཀྱིས་བསྟན་པ་འདི་བཤད་རྒྱུད་ཀྱི་དོན་དུ་ཟུངས་ཤིག །ཅེས་དང་། ལེའུ་
གཉིས་པའི་མཐའ་གཅོད་རིན་ཆེན་མྱུ་གུ་ལས་ཀྱང་། ལུང་དྲངས་མ་ཐག་པ་དེ་
བཞིན་དུ་གསུངས་པའི་ཕྱིར་རོ། །འོ་ན་སྒྱུ་མའི་སྐུ་ལ་སྔགས་ཀྱི་དམིགས་པ་ཞེས་
དམིགས་པར་འཇོག་ཚུལ་ཇི་ལྟར་ཡིན་ཞེ་ན། སྔགས་ཀྱི་ཡི་གེ་གསུམ་ལ་བརྟེན་
ནས་དེས་མཚོན་དོན་རྡོ་རྗེ་གསུམ་དབྱེར་མི་ཕྱེད་པའི་སྒྱུ་མའི་སྐུ་དེ་རྟོགས་པར་
འགྱུར་བས། སྔགས་ཀྱི་ཡི་གེ་གསུམ་གྱི་སྒོ་ནས་རྟོགས་པར་བྱ་བའི་དམིགས་པ་
ཡིན་པའི་རྒྱུ་མཚན་གྱིས་དེ་ལྟར་བརྗོད་པ་ཡིན་ནམ་སྙམ་སྟེ། (༩༥ན)རྡོར་བཟླས་
ཀྱི་ཟིན་བྲིས་ལས། དམིགས་པར་བཤད་པ་རྣམ་སྣང་ལ་སོགས་པའི་སངས་
རྒྱས་ཏེ་རྗོད་བྱེད་ཀྱི་སྒོ་ནས་བརྗོད་བྱའི་དོན་གང་དམིགས་པར་འགྱུར་བ་དེ་
དམིགས་པ་ཡིན་ལ། ཡི་གེ་གསུམ་ལ་སོགས་པས་རྡོ་རྗེ་གསུམ་ལ་སོགས་པའི་
ལྷ་རྟོགས་པར་བྱེད་པས་དེ་ནི་སྔགས་ཀྱི་དོན་དུ་ལགྣིས་བཤད་དེ། སྤྱོད་བསྡུས་
ལས། སྔགས་ཀྱི་དོན་ཞེས་གསུངས་པ་དེ་འདི་ལ་བྱ་དགོས་ཤིང་དེ་དང་མཐུན་

པས་ལེགས་སོ། །ཞེས་གསུངས་པའི་ཕྱིར། དོན་དམ་འོད་གསལ་གྱི་ཡེ་ཤེས་ལ་
སྔགས་ཀྱི་དོན་དམ་པ་ཞེས་ཇི་ལྟར་བརྗོད་ཅེ་ན། མཆོག་ཐུན་གྱི་དངོས་གྲུབ་
བདེ་བླག་ཏུ་འགྲུབ་པའི་ཐབས་དམ་པ་ཡིན་པས་དེ་ལྟར་བརྗོད་པར་སྐྱབས་
མཆོག་བསྐལ་བཟང་རྒྱ་མཚོས་གསུངས་ཏེ། སྔགས་ཀྱི་བཟླས་ལུང་སྐབས་ཀྱི་
དབང་དོན་དེ་ཉིད་ཡང་གསལ་ལས། བདེ་སྟོང་གི་ཡེ་ཤེས་ནི་མཆོག་དང་ཐུན་
མོང་གི་དངོས་གྲུབ་ཐམས་ཅད་དུས་ཐུང་ངུ་དང་ཚེགས་ཆུང་ངུས་སྒྲུབ་པར་
བྱེད་པ་སོགས་ཀྱི་ཐབས་དམ་པ་ཡིན་པས་ན། འདི་ཉིད་ལ་ངེས་དོན་གྱི་སྔགས་
སམ། དོན་དམ་པའི་སྔགས་སམ་སྔགས་ཀྱི་དོན་དམ་པ་ཞེས་བྱ་བ་ཡིན་ཏེ། ཞེས་
དགོངས་པ་ལུང་སྟོན་དྲངས་སོ། །འདི་ལྟར་ན་སྔགས་ཀྱི་དོན་ནི་མཆོག་ཐུན་གྱི་
དངོས་གྲུབ་ལ་བྱས་ནས་དོན་གྱི་འོད་གསལ་དེ་སྒྲུབ་བྱེད་ཀྱི་ཐབས་དམ་པ་ཡིན་
པས་དོན་དམ་པ་ཞེས་བརྗོད་པ་ཡིན་ཞིང་། སྤྱིར་ན་དོན་དམ་འོད་གསལ་གྱི་
རྫོགས་རིམ་ཞེས་པ་ནི་ཡུལ་དོན་དམ་བདེན་པའི་དབང་གིས་ཡུལ་ཅན་ཡེ་ཤེས་
ལ་བཏགས་པ་ཡིན་པར་རྗེ་རང་གི་གསུང་ལས་འབྱུང་ངོ་།། །།
༈ ངག་དབེན་སྲོག་རྩོལ་གྱི་ཡན་ལག་ཏུ་འགྲོ་ཚུལ་ནི། འདུས་པ་ཕྱི་མ་ལས་
བཤད་དེ། ཡེ་ཤེས་ལྔ་ཡི་རང་བཞིན་དབུགས། །འབྱུང་བ་ལྔ་ཡི་ངོ་བོ་ཉིད། །ཅེས་
སོགས་སོ། །དེའང་(༩༥བ)རྐང་པ་དང་པོ་བཞིས་གསང་བའི་སྣ་རྩེར་རྫས་ཐིག་
སྒོམ་པའི་སྲོག་རྩོལ་དང་། རྐང་པ་དང་པོ་གཉིས་དང༌། · རིན་ཆེན་ཞེས་པ་ནས་
རང་སྔགས་ཞེས་པའི་བར་གྱིས་གདོང་གི་སྣ་རྩེར་འོད་ཐིག་སྒོམ་པའི་སྲོག་རྩོལ་
བསྟན་ལ། སྙིང་ཁར་ཞེས་པ་མན་གྱིས་སྙིང་ཁར་སྔགས་ཐིག་སྒོམ་པའི་སྲོག་རྩོལ་
བསྟན་པར་གསུངས་སོ། །གོ་རིམ་འདི་ནི་བཤད་པའི་གོ་རིམ་ཡིན་གྱི་སྒོམ་པའི་
གོ་རིམ་འདི་ལས་བཟློག་སྟེ་སྒོམ་དགོས་པར་ཊཱི་ཀ་སོགས་ལས་འབྱུང་བ་ལྟར་
རོ། །འདི་གསུམ་ལ་སྲོག་རྩོལ་ཞེས་ཅིའི་ཕྱིར་བརྗོད་ཅེ་ན། སྒྲོན་གསལ་ལས། སྲོག་
ནི་ཚེ་དང་རྩོལ་བ་རིང་དུ་སྲིང་བར་བྱེད་པའི་རླུང་ལ་གསུངས་ལ། དེ་ཙམ་ནི་

སྦྱོར་དྲུག་གི་ཡན་ལག་གཅིག་མིན་པས་སྲོག་རྩོལ་གྱི་རྣལ་འབྱོར་ལ་སྲོག་རྩོལ་
ཞེས་མིང་བསྡུས་པ་ཡིན་པར་གསུངས་སོ། །དུས་འཁོར་གྱི་སྐོར་ནས་སྲོག་ནི་རོ་
རྐྱང་དུ་རྒྱུ་བའི་རླུང་དང་རྩོལ་བ་ནི་འགོག་པ་ལ་བཤད་པ་ནི། འདིར་ཡང་སྦྱར་
དུ་རུང་བ་འདྲའོ། །ཁ་ཅིག །སྲོག་རྩོལ་གྱི་རྣལ་འབྱོར་ཡིན་ན་སྦྱོར་དྲུག་གི་ནང་
ཚན་གྱི་སྲོག་རྩོལ་གྱི་ཡན་ལག་ཡིན་པས་ཁྱབ་ཟེར་ན། མི་འཐད་དེ། རླུང་དབུ་
མར་སྡུད་པའི་རྫོགས་རིམ་གྱི་རྣལ་འབྱོར་ཐམས་ཅད་སྲོག་རྩོལ་གྱི་རྣལ་འབྱོར་
ཡིན་པའི་ཕྱིར་དང་། ལུས་དབེན་གྱི་སྐབས་ཀྱི་གདན་རྫོགས་ལས། འོག་སྒོའི་ཕྲ་
མོ་བསྒོམས་པས་རོ་རྐྱང་གི་རྒྱུ་བ་དྷུ་ཏཱིར་འཛུད་པའི་སྒོ་ནས་དེ་སྲོག་རྩོལ་དུ་
འགྱུར་ཚུལ་ཡིད་ཆེས་པའི་ཁུངས་དང་བཅས་པར་མན་ངག་འདིའི་ངོ་སྤྲོད་རྒྱས་
པ་རིམ་ལྔ་གསལ་སྒྲོན་དུ་གཏན་ལ་ཕབ་ཟིན་པས་དེར་ཤེས་པར་བྱའོ། །ཞེས་
ལུས་དབེན་གྱི་ཕྲ་མོའི་རྣལ་འབྱོར་ཡང་སྲོག་རྩོལ་དུ་གསུངས་པའི་ཕྱིར་རོ། །ཁོ་
ན་རེ། རོ་རྐྱང་དུ་རྒྱུ་བའི་རླུང་ཆོས་ཅན། སྲོག་ཡིན་པར་ཐལ། དུས་འཁོར་གྱི་སྐོར་
ནས་བཤད་ཚུལ་དེ་འཐད་པའི་(༩༦ན)ཕྱིར་འདོད་ན། སྲོག་ཡིན་ན་ཚེ་ཡིན་པས་
མ་ཁྱབ་པར་ཐལ། འདོད་པའི་ཕྱིར། འདོད་ན་དེ་ཁྱབ་པར་ཐལ། མཛོད་ལས།
སྲོག་ནི་ཚེ་ཡིན་དྲོད་དང་ནི། །རྣམ་ཤེས་རྟེན་གང་ཡིན་པའོ། །ཞེས་གསུངས་པའི་
ཕྱིར་ན་མ་ཁྱབ་སྟེ། ལུགས་འདིར་སྲོག་ལ་རླུང་ཡང་ཡོད་པ་དབང་དོན་དེ་ཉིད་
ཡང་གསལ་ལས་གསལ་བར་བཤད་པའི་ཕྱིར་རོ། །ཡང་ཁ་ཅིག །འདིར་སྲོག་
རྩོལ་གསུམ་བསྒོམས་པ་ནི་སྙིང་ཁར་ཞུགས་གནས་ཐིམ་གསུམ་ལས་སྟོང་པ་
བཞི་བསྐྱེད་པའི་ཆེད་ཡིན་ན། གསང་བའི་སྣ་རྩེར་རྫས་ཐིག་བསྒོམས་པས་སྙིང་
ཁར་རླུང་སྡུད་ཇི་ལྟར་ནུས་ཏེ། གསང་བའི་སྣ་རྩེར་གནད་དུ་བསྣུན་པ་ཡིན་
པའི་ཕྱིར་རོ། །ཞེ་ན། སྐྱོན་མེད་དེ། དང་པོ་དེ་ལྟར་ཡིན་ཀྱང་མཐར་ཕྱག་རྒྱ་དང་
སྙོམས་པར་ཞུགས་ཏེ་སྙིང་ཁར་རྡོར་བཟླས་དང་བསམ་གཏན་གཉིས་ཀྱི་སྡུད་
རིམ་གྱིས་རླུང་སྙིང་གར་སྡུད་པ་ཡིན་པའི་ཕྱིར།། །།

ངག་དབེན་ཇི་ལྟར་ཉམས་སུ་ལེན་པའི་ཚུལ།
༈ ངག་དབེན་ཇི་ལྟར་ཉམས་སུ་ལེན་པའི་ཚུལ་ལ། སྙིང་ཁའི་སྣ་རྩེཪ་སྔགས་
ཐིག་ལ། སྔགས་ཐིག་འབའ་ཞིག་བསྒོམ་པ་དང་། སྔགས་འཁོར་རྒྱས་པ་སྒོམ་པ་
གཉིས་གསུངས་ཏེ། དེའང་གང་དུ་སྒོམ་པའི་གནས་དང་སྤྱོད་ལམ་ནི་གསལ་
སྒྲོན་སོགས་ལས་གསལ་ཞིང་། དང་པོ་སྔགས་ཐིག་ཉི་ཚེ་སྒོམ་ཚུལ་ནི། ལུས་
དབེན་གྱི་གསང་ཆེན་རིགས་གཅིག་པ་ཡབ་ཡུམ་དུ་བསྒོམས་ནས་རང་ཉིད་ཀྱི་
སྙིང་ཁ་ཆོས་ཀྱི་འཁོར་ལོའི་དྷུ་ཏཱིའི་དབུས་སུ་ཐིག་ལེ་དཀར་དམར་གྱི་དབུས་སུ་
ཨ་ཐུང་དང་ཧཱུཾ་ཡིག་གང་རུང་ལ་སེམས་ཞུགས་པ་བཞིན་དུ་བྱས་ནས་བསྒོམ་
པའོ། །རྩ་གསལ་མ་བཏབ་ཀྱང་སྙིང་ཁའི་རྩ་འཁོར་གྱི་དབུས་ངེས་པར་(༩༦བ)
བྱས་ནས་དེར་དམིགས་རྟེན་ལ་སེམས་བཟུང་ཡང་རུང་ངོ༌། །སྔགས་འཁོར་རྒྱས་
པ་ལ་སྙིང་ཁར་རྩ་འདབ་སུམ་རིམ་མམ། རྩ་འདབ་རྣམས་མེ་ཏོག་པདྨའི་འདབ་
མ་སུམ་རིམ་གྱི་རྣམ་པར་བསྒོམ་པ་གང་བྱས་འདྲ་ཞིང༌། གཉིས་ཀའི་ལྟེ་བར་
ཐིག་ལེ་ཡི་གེ་དང་བཅས་པ་འདྲ་ལ། པད་འདབ་ཀྱི་རྣམ་པར་བྱེད་ན་ཡི་གེ་རེ་
རེ་བ་མ་གཏོགས་གཞན་ཕྲེང་ལ་བསྒྲིགས་པའི་རྣམ་པ་དང་། རྩ་འདབ་ཀྱི་རྣམ་
པར་བྱེད་ན་རྩ་ནང་ན་ཚུར་ཕྱི་ནང་དུ་བསྒྲིགས་པའི་རྣམ་པར་བསྒོམ་སྟེ། ཡི་གེ་
འགོད་ཚུལ་གཞན་ལས་ཤེས་པར་བྱའོ། །དེ་ཡང་རླུང་འདུ་སླ་བ་སོགས་ཀྱི་ཕྱིར་
རིམ་ལྔ་བསྡུས་པ་སོགས་ལས་དེ་ལྟར་བཤད་ཀྱི་ངེས་པར་སྔགས་འཁོར་སྒོམ་
དགོས་པ་མིན་པ་ནི་སྔགས་ཐིག་ཉི་ཚེ་བསྒོམ་ཚུལ་བཤད་པས་ཤེས་སོ། །གདོང་
གི་སྣ་རྩེར་འོད་ཐིག་བསྒོམ་པ་ནི། རྡོར་བཟླས་ཏེ་རྫོགས་རིམ་པས་ལས་བཞི་
སྒྲུབ་པའི་དོན་དུ་བྱེད་ན་རྩ་བའི་རླུང་བཞི་ལ་བྱེད་ལ། ཡང་དེས་མིག་གི་མངོན་
ཤེས་སོགས་ལྔ་བསྒྲུབ་ཕྱིར་ནི་ཡན་ལག་གི་རླུང་ལྔ་དང་། ལུས་དབེན་སྔོན་དུ་

སོང་ནས་སེམས་དབེན་གྱིས་སྟོང་པ་རྣམས་འདྲེན་ཕྱིར་ཡིན་ན་ཐོག་མར་རྩ་
བའི་རླུང་བཞི་དང་དེ་ལ་ནུས་པ་ཐོན་པའི་མཚམས་ནས་ཡན་ལག་གི་རླུང་ལྔ་
ལ་བྱེད་པ་སྟེ་སྐབས་གསུམ་ལས་འདིར་ཕྱི་མའོ། །ལུས་ཀྱི་གནས་ནི་སྙིང་ཁའི་མི་
ཤིགས་པའི་ཐིག་ལེ་ལས་རླུང་ལྡང་འཇུག་གནས་གསུམ་གྱི་གདངས་དང་ཡི་གེ་
གསུམ་གྱི་གདངས་ངོ་བོ་དབྱེར་མེད་དུ་སྦྱར་ནས་བཟླ་བ་ཡིན་ལ། རླུང་སྔགས་
དབྱེར་མེད་སྦྱོར་ཚུལ་ནི་རླུང་ལྡང་འཇུག་གནས་གསུམ་གྱི་གདངས་ཏེ་རླུང་
གསུམ་གྱི་རང་སྒྲ་དང་ཡི་གེ་གསུམ་གྱི་གདངས་སམ་སྒྲ་ངོ་བོ་དབྱེར་མེད་དུ་
མོས་ནས་བསྒོམ་པའོ། །གཞི་ལ་གནས་པ་ལོགས་སུ་མེད་པས་དང་(༩༧ན)པོར་
ལྡང་འཇུག་གང་རུང་གི་ཡུན་ཚད་ཀྱི་གནས་པ་རེ་ཆེད་དུ་གཉེར་ནས་བྱ་དགོས་
སོ། །རྡོར་བཟླས་ལ་རླུང་གི་སྒོ་ནས་རྩ་བའི་རླུང་གི་རྡོར་བཟླས་བཞི་དང་།
ཡན་ལག་གི་རླུང་གི་རྡོར་བཟླས་ལྔའོ། །སྔགས་ཀྱི་སྒོ་ནས་ཡི་གེ་གསུམ་གྱི་རྡོར་
བཟླས་དང༌། · ཧཱུཾ་ཧོའི་རྡོར་བཟླས་གཉིས་སོ། །ཕྱི་མ་ལ་ཧཱུཾ་འཇུག་པ་དང་ཧོ་ལྡང་
བ་དང་སྦྱར་ཏེ་གནས་པ་ཆེད་དུ་བྱ་མི་དགོས་སོ། །གསང་བའི་སྣ་རྩེར་རྫས་ཐིག་
བསྒོམ་པ་ནི། རྒྱུད་རྡོར་ཕྲེང་ལས། ལས་རྒྱའི་པདྨའི་སྣ་རྩེ་དང་། རང་གི་རྡོ་རྗེའི་
སྣ་རྩེ་ཕྲད་མཚམས་སུ་བྱང་སེམས་འཕོ་མེད་དུ་འཛིན་པ་ལ་གསུངས་ཀྱི། དེར་
ཐིག་ལེའི་གཟུགས་ལ་དམིགས་ནས་སྒོམ་པ་མིན་ལ། སྒྲོན་གསལ་ལས་རྒྱུད་ཕྱི་
མའི་དོན་བཤད་པ་ནི་རང་གི་རྡོ་རྗེའི་བུ་ག་ནས་རླུང་ཐིག་ལེའི་གཟུགས་ཀྱིས་
ཕྱུང་ནས་རིག་མའི་པདྨའི་སྣ་རྩེར་ཕབས་ནས་དེ་ལ་དམིགས་ཏེ་སྒོམ་པ་སྟེ། སྔ་
མ་ལས་རྒྱ་དང་ཕྱི་མ་ཡེ་རྒྱའི་དབང་དུ་བྱས་པ་ཡིན་པར་གསུངས་ཤིང་། སྔ་མའི་
ཐིག་ལེ་བྱང་སེམས་ཀྱི་ཐིག་ལེ་དངོས་དང་ཕྱི་མ་རླུང་ལ་བྱེད་པའོ། །ཁ་ཅིག །
རླུང་སྔགས་དབྱེར་མེད་དུ་སྦྱོར་བའི་རྫོགས་རིམ་པའི་རྡོར་བཟླས་ཡིན་ན་རྡོར་
ཀྱི་རིམ་པ་ཡིན་པས་ཁྱབ་ཟེར་ན། ཟུང་འཇུག་པའི་རྟེན་གྱི་རྡོར་བཟླས་
མེད་པར་ཐལ། དམ་བཅའ་འཐད་པའི་ཕྱིར། འདོད་མི་ནུས་ཏེ། ལེའུ་གསུམ་

པ་དང་བཅུ་གཅིག་པའི་ཊཱི་ཀ་སོགས་གཞུང་དུ་མ་ལས་བཤད་པའི་ཕྱིར། ཟུང་
འཇུག་པའི་རྟེན་གྱི་རྡོར་བཟླས་དེ་རྡོར་བཟླས་ཀྱི་རིམ་པ་ཡིན་ནོ་ཞེ་ན་དེ་ཆོས་
ཅན། རྫོགས་རིམ་ལ་རིམ་པ་ལྔར་ཕྱེ་བའི་རིམ་པ་དང་པོས་བསྡུས་པ་ཡིན་པར་
ཐལ། རྡོར་བཟླས་ཀྱི་རིམ་པ་ཡིན་པའི་ཕྱིར། རྟགས་ཁས། འདོད་མི་ནུས་ཏེ། དེ་
དེ་(༩༧བ)འདྲའི་རིམ་པ་ལྔ་པས་བསྡུས་པ་ཡིན་པའི་ཕྱིར་ཏེ། ཁྱོད་སློབ་པའི་
ཟུང་འཇུག་པའི་རྒྱུད་ཀྱི་ལམ་ཡིན་པའི་ཕྱིར། ཁོ་ན་རེ་རྡོར་བཟླས་ཀྱི་རྣལ་འབྱོར་
ཡིན་ན་ངག་དབེན་ཡིན་པས་ཁྱབ་ཟེར་ན། གོང་གི་དེ་ཆོས་ཅན། དེར་ཐལ། དེའི་
ཕྱིར། དེར་ཐལ། ཆོས་ཅན་དེའི་ཕྱིར། རྩ་བར་འདོད་ན་དེ་ཆོས་ཅན། སྦྱོར་ལམ་
རྩེ་མོ་ཡིན་པར་ཐལ། འདོད་པའི་ཕྱིར། འདོད་མི་ནུས་ཏེ། སྒོམ་ལམ་ཡིན་པའི་
ཕྱིར་ཏེ། ཆོས་ཅན་དེའི་ཕྱིར། དེ་ལ་ཁོ་ན་རེ། དེ་ཆོས་ཅན། ངག་དབེན་ཡིན་པར་
ཐལ། རླུང་སྔགས་དབྱེར་མེད་དུ་སྦྱར་བའི་སྒོ་ནས་ཐ་མལ་པའི་ངག་གི་དབེན་
པའི་སེམས་དཔའི་རྣལ་འབྱོར་ཡིན་པའི་ཕྱིར་ཟེར་ན། མ་ཁྱབ་སྟེ། འོ་ན་ཁོ་རང་
ལ་དོན་གྱི་འོད་གསལ་ཆོས་ཅན། སེམས་དབེན་གྱི་ཡེ་ཤེས་ཡིན་པར་ཐལ། རང་
གི་དབེན་གཞིའི་སེམས་དེ་ཐ་མལ་གྱི་རྣམ་རྟོག་གིས་དབེན་པའི་ཡེ་ཤེས་ཡིན་
པའི་ཕྱིར། ཁྱབ་པ་ཁས། ཡང་ཁ་ཅིག །འདིར་བསྟན་སྲོག་རྩོལ་གསུམ་པོའི་གང་
རུང་ཡིན་ན་ངག་དབེན་ཡིན་པས་ཁྱབ་ཟེར་ན། འདིར་བསྟན་སྲོག་རྩོལ་ཐོག་
མཐའ་གཉིས་ཆོས་ཅན། དེར་ཐལ། དེའི་ཕྱིར། འདོད་ན། དེ་གཉིས་ངག་དབེན་
དངོས་ཡིན་པར་ཐལ་ལོ། །འདོད་མི་ནུས་ཏེ། ལེའུ་བཅུ་གཉིས་པའི་མཐའ་དཔྱོད་
ལས། སྒྲོན་གསལ་ནས་བཤད་པ་ལ་སྣ་རྩེ་གསུམ་དུ་སྒོམ་པའི་སྲོག་རྩོལ་གསུམ་
ཡོད་པས། ངག་དབེན་དང་རྡོར་བཟླས་དངོས་མིན་པའི་སྲོག་རྩོལ་ཡོད་ཀྱང་
ཞེས་དང༌། རིམ་ལྔར་སྦྱོར་དྲུག་འདུ་ཚུལ་སྟོན་པའི་སྐབས་ཀྱི་གསལ་སྒྲོན་ལས་
ཀྱང་། མཐའ་དཔྱོད་ཀྱི་ཚིག་དེ་ཇི་ལྟ་བ་བཞིན་གསུངས་པའི་ཕྱིར་རོ། །གཞན་
ཡང༌། འདིར་བསྟན་སྲོག་རྩོལ་ཡིན་ན་ངག་དབེན་ཡིན་པས་མ་ཁྱབ་པར་ཐལ།

ངག་དབེན་དེ་འདིར་(༩༨)བསྟན་སྲོག་རྩོལ་གྱི་ཕྱོགས་གཅིག་ཙམ་ཡིན་པའི་ཕྱིར།
དེར་ཐལ། ལམ་གྱི་གོ་རིམ་སྟོན་སྐབས་ཀྱི་གསལ་སྒྲོན་ལས། ངག་དབེན་དང་རྡོ་
རྗེའི་བཟླས་པ་ཞེས་པ་ནི་སྲོག་རྩོལ་གྱི་ཕྱོགས་གཅིག་གི་མིང་གིས་བཏགས་པ་སྟེ།
ཞེས་དང༌། གོང་དུ་ངག་དབེན་སྲོག་རྩོལ་གྱི་ཡན་ལག་ཏུ་འགྱུར་ཚུལ་སྟོན་པའི་
སྐབས་སུའང་དེ་ཉིད་ལས། ངག་དབེན་དང་རྡོར་བཟླས་ནི་སྲོལ་རྩོལ་གྱི་རྣལ་
འབྱོར་གྱི་ཁྱད་པར་གཅིག་གི་སྒོ་ནས་བཏགས་པའི་མིང་ཡིན་པས། ཁྱད་པར་གྱི་
མིང་སྤྱི་ལ་བཏགས་པ་ལ་འཁྲུལ་ནས་རྡོར་བཟླས་ཀྱི་སྐབས་སུ། སྲོག་རྩོལ་གཞན་
གཉིས་སྒོམ་པ་སྟོར་ན་ནོར་བ་ཤིན་ཏུ་ཆེན་པོ་ཡིན་པས། སྲོག་རྩོལ་གསུམ་ག་
སྒོམ་དགོས་པའི་ཚུལ་ལེགས་པར་ཤེས་པར་བྱའོ། །ཞེས་གསུངས་པའི་ཕྱིར། བྱས་
པ་ལ་ཁོ་ན་རེ། འོ་ན་ས་ལམ་རིམ་ལྔ་རིང་ལུགས་སྙིང་པོར་སྲོག་རྩོལ་ཐོག་མཐའ་
གཉིས་ཀྱི་མཚན་ཉིད་ཀྱི་ཟུར་དུའང་ངག་དབེན་གང་ཞིག་ཅེས་གསུངས་པ་མི་
འཐད་པར་ཐལ་ལོ། །ཞེ་ན། དེ་ནི་གཙོ་བོའི་མིང་གིས་བཏགས་པའམ་ངག་
དབེན་གྱི་རིམ་པས་བསྡུས་པ་ལ་དགོངས་པའི་ཕྱིར་ཏེ། མཐའ་དཔྱོད་དང་།
གསལ་སྒྲོན་ལས། གོང་གི་ལུང་དེའི་མཇུག་དེ་མ་ཐག་ཏུ་དེ་གཉིས་སྲོག་རྩོལ་
གྱི་གཙོ་བོའི་སྒོ་ནས་ཀྱི་མིང་འདོགས་སུ་བྱས་ན་དེ་གཉིས་སུ་འདུའོ། །ཞེས་
གསུངས་པ་ལྟར་རོ། །དབྱངས་ཅན་དགའ་བའི་བློ་གྲོས་ཀྱིས་ཀྱང་། ལུས་དབེན་
ནས་ངག་དབེན་དུ་འཕོ་བའི་ཚད་ཡོད་དེ་རླུང་འཇུག་གནས་ལྡང་གསུམ་གྱི་
རང་གདངས་ཡི་གེ་གསུམ་གྱི་གདངས་སུ་ཤར་བའི་རྡོ་རྗེའི་བཟླས་པ་བྱས་པ་
ལ་བརྟེན་ནས། སྙིང་གའི་གོང་འོག་གི་རྩ་མདུད་ལྷོད་པོར་སོང་སྟེ་སྟེང་འོག་གི་
རླུང་རྣམས་སྙིང་གའི་དྷུ་ཏཱིའི་ནང་དུ་ཐིམ་པ་ལས་བྱུང་བའི་སྣང་བའི་༩༨བ་
ཡེ་ཤེས་སྐྱེས་པ་ན། ལུས་དབེན་ནས་ངག་དབེན་འཕོས་པ་ཡིན། ཞེས་གསུངས་
སོ། །ཁ་ཅིག །རྡོར་བཟླས་ལ་དབྱེ་ན་བཅུ་གཅིག་ཡོད་དེ་དེའང་ལེའུ་བཅུ་གསུམ་
པའི་དགོངས་པ་ཡིན་ནོ་གསུངས་ན། ཁྱེད་ཀྱིས་རིགས་དྲུག་གི་བཟླས་པར་

བཤད་པའི་ནང་ཚན་གྱི་རིན་ཆེན་གྱི་བཟླས་པ་དང་། ཐོགས་མེད་ཀྱི་བཟླས་པ་
གཉིས་མ་གཏོགས་གཞན་རྣམས་རྡོར་བཟླས་དངོས་མ་ཡིན་པའི་ཕྱིར་དང་།
རིན་ཆེན་གྱི་བཟླས་པ་ཟེར་བའང་མི་ཤིགས་པའི་རིན་པོ་ཆེ་ལ་རླུང་སྡུད་པའི་
རྡོར་བཟླས་ཡིན་པས་དེ་ལྟར་བརྗོད་ཀྱི་རིན་འབྱུང་གི་བཟླས་པར་སྟོན་པ་མིན་
ལ། ཡན་ལག་གི་རླུང་གི་རྡོར་བཟླས་ལ། དབང་པོའི་སྒོར་ཐོགས་པ་མེད་པར་
འཇུག་པའི་རྡོ་རྗེའི་བཟླས་པ་ཡིན་པས་ཐོགས་མེད་ཀྱི་བཟླས་པ་ཞེས་བཤད་ཀྱི་
དོན་གྲུབ་ཀྱི་བཟླས་པར་སྟོན་པ་མིན་ནོ།། །།
རྡོར་བཟླས་ཀྱི་བྱེད་ལས།
༈ རྡོར་བཟླས་ཀྱི་བྱེད་ལས་ཐུན་མོང་མ་ཡིན་པ་ནི། དེའི་སྟོབས་ཀྱིས་སྙིང་
གའི་རྩ་མདུད་རྫོགས་པར་གྲོལ་བར་འགྱུར་ཏེ། རྡོར་ཕྲེང་ལས། སྔགས་ཀྱི་དེ་
ཉིད་ཀྱིས་དེ་འབྱེད། །ཅེས་གསུངས། རླུང་འཛིན་པའི་རྣལ་འབྱོར་གཞན་གྱིས་རྩ་
མདུད་དེ་འགྲོལ་དཀའ་སྟེ། དེ་ཉིད་ལས། རླུང་འཛིན་པ་ཡི་རྣལ་འབྱོར་གྱིས། །
ཐོབ་པར་དཀའ་ཞེས་གསུངས་པ་ལྟར་རོ། །དེ་ཡང་དབུ་མའི་ལམ་ནས་རླུང་
སྔགས་དབྱེར་མེད་དུ་སྦྱར་བའི་རྡོར་བཟླས་བྱས་པས་རྩ་ནང་ནས་རླུང་གིས་
འབྱུང་འཇུག་བྱས་པའི་སྟོབས་ཀྱིས། རྩ་མདུད་འགྲོལ་བར་འགྱུར་ཏེ། དཔེར་ན་
སྨྱུག་སྦུབས་སས་འགགས་པ་ལ། ཐུར་མ་རིང་པོས་ནང་ནས་འབྱུང་འཇུག་བྱས་
པས་སྦུབས་འགགས་པ་བྱང་བར་འགྱུར་བ་བཞིན་ཡིན་པའི་ཕྱིར། རྩ་མདུད་དེ་
གྲོལ་བའི་ཚེ་སྙིང་གའི་རྩ་འཁོར་གྱེན་དུ་ལྡོག་པར་འགྱུར་བ། (༩༩ན)ཕྱག་ཆེན་
ཐིག་ལེ་ལས། ལྟེ་བའི་རྩ་བར་སྲོག་རླུང་ནི། །སྐད་ཅིག་ཙམ་ཡང་མི་བྱེད་ན། །གང་
ཞིག་པདྨ་ཁ་སྦུབ་འདི། །སྐད་ཅིག་གིས་ནི་གྱེན་དུ་འགྱུར། །ཞེས་གསུངས་པ་ལྟར་
རོ། །ལྟེ་བའི་རྩ་བ་ཞེས་པ་སྙིང་གའི་པདྨའི་ལྟེ་བ་ཡིན་ནམ་གསུངས། སྙིང་གའི་རྩ་

མདུད་གྲོལ་བ་དེ་རྩ་མདུད་གཞན་གྲོལ་ལས་མཆོག་ཡིན་ཏེ། རྣམ་རྟོག་གཅོད་
ཅིང་། ཀུན་རྟོག་གཡོ་བའི་རླུང་འགྲིབ་པར་བྱེད་པ་དང་། དེའི་སྟོབས་ཀྱིས་རྩ་
མདུད་གཞན་འགྲོལ་བའི་ཕྱིར་ཏེ། རྡོར་ཕྲེང་ལས། ཐུགས་ཀྱི་ས་བོན་བདག་པོ་
སྟེ། །ཀུན་གྱི་ནང་ན་རྣམ་རྟོག་མེད། །གང་ཕྱིར་གཙོ་བོ་གཞན་རྣམས་ནི། །འགྲིབ་
དང་དེ་བཞིན་འཕྲོག་པར་བྱེད། །ཅེས་གསུངས་པའི་ཕྱིར།

༈ གཏུམ་མོ་ཨ་ཐུང་གི་དཔེའུ་རིས།
རྗེ་ཕ་བོང་ཁ་པའི་ཕྱག་དཔེ་ནས་བཤུས།
༈ གཏུམ་མོ་འཁོར་ལོ་
བཞི་མའི་དཔེ་རིས།
སྤྱི་བོར་རྩ་མདུད་གཉིས།
འོད་གསལ།
ཉེར་ཐོབ་ནག་ལམ།
མཆེད་པ་དམར་ལམ།
སྣང་བ་དཀར་ལམ།
མར་མེ་ལྟར།
མཁའ་སྣང་མེ་ཁྱེར།
མགྲིན་པའི་རྩ་མདུད་གཉིས།
དུ་བ།
སྨིག་རྒྱུ་ལྟ་བུ།
སྙིང་གའི་རྩ་མདུད་དྲུག །
འོད་གསལ་རྗེས་ཞིག་དང་
རིལ་འཛིན་གང་ཡིན་ཀྱང་
གཏུམ་མོ་བསྟིམ་ཚུལ་
ལྟེ་བའི་རྩ་མདུད་གཉིས།
འདི་ལྟར་བྱའོ། །
རྩ་དབུ་མ།
རྩ་རོ་མ། རྩ་རྐྱང་མ།

འོ་ན་རྩ་མདུད་ཡོད་ཚུལ་ཇི་ལྟར་ཞེ་ན། འདི་ལ་ནི་རི་བོ་དགེ་ལྡན་པའི་
མཁས་པ་དག་ལ་བཞེད་ཚུལ་མི་འདྲ་བ་གསུམ་བྱུང་སྟེ། མཁས་པ་འགའ་ཞིག་
ནི། རོ་རྐྱང་གིས་དབུ་མ་ལ་གཡས་གཡོན་ནས་བཅར་དེ་སྦུབ་འགགས་པ་ལ་
རྩ་མདུད་ཅེས་བཏགས་ཀྱི་མདུད་པ་དངོས་མེད་པར་གསུངས། འགའ་ཞིག་
གིས་རོ་རྐྱང་གིས་གཡས་གཡོན་ནས་མདུད་ནག་ཏུ་ཡོད་ཀྱང་མདུད་པ་ལྷོད་
པོར་སོང་བ་ལ་རྩ་མདུད་གྲོལ་བ་ཞེས་བྱའི་མདུད་པ་གཏན་མེད་པར་འགྱུར་
བ་མིན་གསུངས། མཁས་པ་ཕལ་མོ་ཆེས་ནི་རོ་རྐྱང་གི་ཁུག་པ་རེས་དབུ་མ་
ལ་འཁྱུད་ནས་ཡོད་པར་གསུངས་ཏེ་བདག་གི་བླ་མ་རྡོ་རྗེ་འཛིན་པ་ཆེན་པོ་
ཇོ་བོའི་ཁྲི་ཆེན་ཚང་གིས་ཀྱང་འདི་ལྟར་གསུངས་སོ། །དེ་ལྟ་ན་དེ་རྣམས་ལས་
གང་ཚད་མར་གཟུང་ཞེ་ན་སྔ་མ་གཉིས་ཀྱང་རྒྱུད་དོན་མངོན་དུ་གྱུར་པའི་
གང་ཟག་རེ་ལོས་ཡིན་སྙམ་པའི་མཁས་པའི་གསུང་ཡིན་ཡང་། གཞུང་ཆེན་མོ་
དག་དང་ཅུང་མི་མཐུན་པས་རེ་ཞིག་སྒྲ་ཇི་བཞིན་དུ་མི་རུང་སྟེ།(༩༩བ)དང་པོ་
ལ་རོ་རྐྱང་གིས་དབུ་མ་ལ་ལུ་གུ་རྒྱུད་དུ་འཁྱུད་ནས་མེད་པར་ཐལ། ཕན་ཚུན་
བར་དུ་བཙིར་ནས་གནས་པ་ཙམ་ལ་མདུད་པ་ཞེས་བཏགས་པ་ཡིན་པའི་ཕྱིར།
འདོད་མི་ནུས་ཏེ། སྔར་བདེ་སྟོང་དབྱེར་མེད་ཀྱི་ལྷན་སྐྱེས་བསྐྱེད་པའི་ཐབས་
ལུས་ལ་གནད་དུ་བསྣུན་པ་འཆད་པའི་གསལ་སྒྲོན་ལས་རྩ་ཨ་ཝ་དྷུ་ཏཱི་ལ་རོ་
རྐྱང་གིས་ལུ་གུ་རྒྱུད་དུ་འཁྱུད་པའི་རྩ་འཁོར་ལུས་ཀྱི་གནད་གང་ན་ཡོད་པའི་
དབུས་དེར། རོ་རྐྱང་གི་རྒྱུ་བ་དབུ་མར་འཛུད་པའི་སྒོ་རེ་ཡོད་དོ་ཞེས་གསུངས་
པའི་ཕྱིར། གཞན་ཡང་། རོ་རྐྱང་གིས་དབུ་མ་ལ་ལྕགས་སྒྲོག་གི་ཚུལ་དུ་འཁྱུད་
ནས་མེད་པར་ཐལ། དམ་བཅའ་དེའི་ཕྱིར། འདོད་མི་ནུས་ཏེ་སྔགས་རིམ་གྱི་
ལེའུ་བཅུ་བཞི་པར་མན་སྙེ་དྲངས་པ་ལས། ལ་ལ་ནཱ་དང་ར་ས་ནཱའི་རྩ་དག་ནི་
མགོ་བོའི་འཁོར་ལོ་ནས་གསང་བའི་འཁོར་ལོ་ཇི་སྲིད་བར་མདུད་པ་རྣམས་
སུ་ལྕགས་སྒྲོག་གི་རྣམ་པས་ཨ་ཝ་དྷུ་ཏཱི་ལ་འཁྱུད་ནས་གནས་པ་དག་གོ །ཞེས་

གསུངས་པའི་ཕྱིར་དང་། ལུ་གུ་རྒྱུད་དུ་འཁྱུད་པའི་ཚུལ་གྱིས་ཡོད་པར་གཞུང་
དུ་མར་འབྱུང་ཞིང་ལུ་གུ་རྒྱུད་ལྕགས་སྒྲོག་གི་རྣམ་གྲངས་སུ་གསུངས་པའི་ཕྱིར་
ཏེ། རྡོར་བཟླས་ཀྱི་ཟིན་བྲིས་ལས། ལུ་གུ་རྒྱུད་ནི་ལྕགས་སྒྲོག་གི་རྣམ་གྲངས་ཡིན་
པས་རོ་རྐྱང་གཉིས་ཀྱིས་ཨ་ཝ་དྷུ་ཏཱི་ལ་འཁྱུད་པའི་རྩ་མདུད་སྟོན་པའོ། །ཞེས་
གསུངས་པའི་ཕྱིར། ཡིག་ཆུང་གི་སྐོར་ནས་ཀྱང་འབྱུང་ངོ་། །གཞན་ཡང༌། རོ་རྐྱང་
གིས་དབུ་མ་ལ་དཀྲིས་ནས་མེད་པར་ཐལ། དམ་བཅའ་དེའི་ཕྱིར། འདོད་མི་
ནུས་ཏེ། · རྡོར་ཕྲེང་ལས། · དེ་ལའང་དབྱེ་བར་དཀའ་བ་ཡི། །དབུས་སུ་མདུད་པ་
གསུམ་གྱིས་དཀྲིས། །ཞེས་དང༌། ཟིན་བྲིས་དེ་ལས། རྩ་དེའང་འབྱེད་དཀའ་བའི་
མདུད་པ་གསུམ་གྱིས་དཀྲིས་ནས་ཡོད་པ་དང་ཞེས་གསུངས་པའི་ཕྱིར། (༡༠༠ན)
གཞན་ཡང་། སྙིང་གར་རོ་རྐྱང་གི་མདུད་པ་སོ་སོར་མེད་པར་ཐལ། དམ་བཅའ་
དེའི་ཕྱིར། འདོད་ན། འདིའི་ཐད་ཀྱི་གསལ་སྒྲོན་ལས། ཡེ་ཤེས་རྡོ་རྗེ་མི་ཤིགས་པ་
གནས་པའི་འཐད་སོར་ཤིན་ཏུ་དབྱེ་དཀའ་བའི་མདུད་པ་གསུམ་གྱིས་དཀྲིས་པ་
དེའོ། །དེ་ནི་གཡས་ནས་རོ་མ་དང་གཡོན་ནས་རྐྱང་མས་འཁྱུད་པའི་མདུད་པ་
གསུམ་གསུམ་སྟེ་དྲུག་ཡོད་ཀྱང་གཉིས་ཀ་ཐུན་མོང་དུ་གསུམ་མོ་ཞེས་པའི་དོན་
མ་གྲུབ་པར་ཐལ་ལོ། །ཨ་མདོའི་བླ་མ་ཤེས་རབ་རྒྱ་མཚོའི་འཇིགས་བྱེད་རྫོགས་
རིམ་ལས་ཀྱང་སྙིང་གར་རོ་རྐྱང་གིས་རེས་མོས་མིན་ལ། རོ་རྐྱང་གིས་མདུད་པ་
མིན་ཟེར་བ། །དེ་ལའང་དབྱེ་བར་དཀའ་བ་ཡི། །དབུས་སུ་མདུད་པ་གསུམ་གྱིས་
དཀྲིས། །ཞེས་པ་དང་མི་མཐུན་གསུངས། ཞེས་གསུངས་ཏེ། དཔལ་མང་དགེ་
བཤེས་ཀྱིས་གསུང་ཟིན་བྲིས་བྱས་པའོ། །གོང་གི་བཞེད་ཚུལ་གཉིས་པའང་སྒྲ་
ཇི་བཞིན་དུ་མི་རིགས་ཏེ། དེ་ལྟར་ན་རྩ་མདུད་ལྷོད་དུ་འགྲོ་བ་ཙམ་ལས་རྫོགས་
པར་གྲོལ་བ་མི་སྲིད་པར་ཐལ། མདུད་པ་ཁུག་མདུད་ཙམ་མིན་པར་མདུད་
ནག་ཏུ་ཡོད་པའི་ཕྱིར། འདོད་མི་ནུས་ཏེ། ལེའུ་དང་པོའི་ཊཱི་ཀ་ལས་ཟུང་འཇུག་
ལ་གོ་བ་ཆགས་པའི་ཚད་ཇི་ལྟར་ཡིན་སྙམ་ན། ཞེས་པ་ནས། དེའི་རྒྱུར་སྲོག་

རྩོལ་གསུམ་པོ་རྣམ་པར་བསྒོམས་པ་ལས་བྱུང་བའི་སྙིང་གའི་རྩ་མདུད་རྫོགས་
པར་གྲོལ་བ་འགྲོ་དགོས། ཞེས་གསུངས་པའི་ཕྱིར་རོ། །གདན་རྫོགས་ལས་ཀྱང་།
མདུད་པའི་ནང་གི་དྷུ་ཏཱིར་འབྱུང་འཇུག་གི་རྡོར་བཟླས་གོམས་པའི་མཐུས་
དངོས་སུ་མདུད་པ་གྲོལ་ནུས་ཏེ། ཞེས་གསུངས་ལ་གསལ་སྒྲོན་ལས་ཀྱང་འོག་
ཏུ། སྙིང་གའི་རྩ་མདུད་ཁད་ཀྱིས་ཁད་ཀྱིས་ལྷོད་དུ་སོང་ནས་མཐར་རྩ་མདུད་
འགྲོལ་ནུས་སོ། །ཞེས་ལྷོད་པ་དང་(༡༠༠བ)གྲོལ་བ་སོ་སོར་གསུངས་སོ། །དེས་ན་
ཕྱི་མ་ལྟར་ཁས་བླང་ངོ༌། །བྱས་པ་ལ་ཁོ་ན་རེ། རྩ་མདུད་དགྲོལ་བའི་ཚེ་རོ་རྐྱང་
གཉིས་དབུ་མ་ལས་རིང་བར་ཐལ། དེ་གཉིས་ཀྱིས་དབུ་མ་ལ་ཁུག་མདུད་བྱས་
པ་གྲོལ་བར་ཁས་བླང་བའི་ཕྱིར། ཞེ་ན། འདོད་ཀྱང་སྐྱོན་ཅི་ཡོད་བརྗོད་པར་
བྱའོ། །རྗེ་ཤེས་རབ་རྒྱ་མཚོས་རྡོར་བཟླས་སྐབས་རླུང་སྣ་སྒོ་ནས་ཕྱི་རོལ་ཏུ་སོར་
བཞི། མཛུབ་གང༌། མཐོ་གང་། ཁྲུ་གང་། འདོམ་གང༌། དེ་ལས་རིང་བར་དཔག་
ཚད་ལ་སོགས་པའི་བར་དུ་སྔ་མ་ལ་མྱོང་བ་ཐོན་པ་ན་ཕྱི་མ་བསྣུན་ཏེ། ཞེས་
གསུངས་པ་ནི་དོགས་པའི་གནས་ཤིག་སྟེ། རྫོགས་རིམ་སྐབས་རླུང་ཕྱིར་འགྲོ་
བའི་དམིགས་པ་བཀག་པའི་ཕྱིར་དང་། རྗེ་རང་གིས་དེ་འདྲ་གསལ་སྒྲོན་སོགས་
ལས་མ་བཤད་པའི་ཕྱིར་རོ། །སྔགས་ཀྱི་ཐིག་ལེ། འོད་ཀྱི་ཐིག་ལེ། རྫས་ཀྱི་ཐིག་ལེ།
ཞེས་པའི་ཐིག་ལེ་ནི་ཟླུམ་པོའམ་གྲྭ་ཟུར་མེད་པའི་དོན་ཏེ། དེ་ལ་དམིགས་ནས་
བསྒོམས་པས་བདེན་འཛིན་བག་ཆགས་དང་བཅས་པའི་གྲྭ་ཟུར་འཇོམས་པས་
སོ། །ཞེས་ཤེས་རབ་རྒྱ་མཚོས་གསུངས། འོད་ཀྱི་ཐིག་ལེ་ཞེས་པའི་འོད་ནི་རླུང་ལ་
བྱེད་དེ། གསལ་སྒྲོན་ལས། རླུང་གི་ཐིག་ལེ་ལ་འོད་ཀྱི་ཐིག་ལེ་ཞེས་ཀྱང་གསུངས་
ལ། ཞེས་གསུངས་སོ། །རྡོར་བཟླས་བྱེད་ཚུལ་ལ། རྒྱལ་ཚབ་ལུགས་ཀྱི་རྒྱབ་གྱེས་
སམ་ལྟག་སྤྲོད་དང༌། མཁས་གྲུབ་ལུགས་ཀྱི་འགྲོས་འདེད་གཉིས་སུ་འཇིགས་
བྱེད་རྫོགས་རིམ་རྣམས་ལས་བཤད་པ་མང་ཞིང་། ཡིག་ཆུང་གི་སྐོར་ནའང་།
དང་པོ་ལྟར་གསུངས་པ་ཡོད་ཀྱང༌། རླུང་གི་རྒྱུ་ཚུལ་ནི་འགྲོས་དེད་ཀྱི་ཚུལ་དུ་རྒྱུ་

བར་གསུངས་ཀྱི་རྒྱབ་གྱེས་སམ་ལྟག་སྤྲོད་དུ་མ་གསུངས་ཏེ། གདན་རྫོགས་ལས།
སྲོག་(༡༠༡ན)རླུང་སྟེང་གི་སྣ་སྒོ་ནས་ཕྱིར་འབྱུང་བ་ན་འོག་གི་ཐུར་སེལ་རྟགས་
ཀྱི་རྩེ་ནས་ལྟེ་བ་བར་དུ་འབྱུང་ཞིང་། སྟེང་གི་སྲོག་རླུང་སྟེང་གི་སྣ་སྒོ་ནས་ནང་
དུ་འཇུག་པ་ན། འོག་གི་ཐུར་སེལ་རྟགས་ཀྱི་རྩེ་བར་དུ་འགྲོ་སྟེ། དྲི་ཆེན་གྱི་ལམ་
ལས་ཀྱང་དེ་བཞིན་དུ་བྱེད་དོ། །ཞེས་གསུངས་སོ།། །།
སྲོག་རྩོལ་བསྒོམས་པས་ཉམས་མྱོང་སྐྱེ་ཚུལ་ལ།
༈ སྲོག་རྩོལ་བསྒོམས་པས་ཉམས་མྱོང་སྐྱེ་ཚུལ་ལ། སྙིང་གར་མི་ཤིགས་
པ་བསྒོམས་པ་ཙམ་གྱིས་མི་ཤིགས་པ་ལ་ཞུགས་གནས་ཐིམ་གསུམ་བྱས་པའི་
རྟགས་རྣམས་འཆར་མི་ནུས་ཀྱང་སྙིང་གའི་དྷུ་ཏཱིར་རླུང་ཞུགས་གནས་ཐིམ་
གསུམ་བྱས་པ་ལས་སྨིག་རྒྱུ་ནས་སྤྲིན་མེད་ནམ་མཁའ་ལྟ་བུའི་བར་གྱི་རྟགས་
རྣམས་འཆར་ལ། རྡོར་བཟླས་ཟླ་བ་དྲུག་ཏུ་བྱས་པས་ཟླ་བ་དང་པོ་ལ། ཉིན་
ཞག་གཅིག་ལ་རླུང་ཉི་ཁྲི་ཆིག་སྟོང་དྲུག་བརྒྱ་རྒྱུ་བའི་ཉིན་མཚན་གཉིས་སོ་སོའི་
ཐོབ་སྐལ་ཆད་ལྷག་མེད་པར་ཆ་སྙོམས་པར་བྱེད། གཉིས་པ་ལ་ཞག་གཅིག་གི་
ཐུན་ཚོད་བརྒྱད་ཀྱི་རླུང་ཉིས་སྟོང་བདུན་བརྒྱ་རེ་རྒྱུ་བ་ཆད་ལྷག་མེད་པར་ཆ་
སྙོམས་པར་བྱེད། གསུམ་པ་ལ་རྩ་འཁོར་རྣམས་གསལ་པོར་མཐོང་ཟླ་བ་བཞི་པ་
ལ་རྩ་འཁོར་སོ་སོར་རྒྱུ་བའི་རླུང་གསལ་བར་མཐོང་། ཟླ་བ་ལྔ་པ་ལ་མི་ཤིགས་
པའི་ཐིག་ལེ་ལ་རླུང་ལྡོག་པར་རྩོམ། དྲུག་པ་ལ་སྙིང་གའི་རྩ་མདུད་རྫོགས་
པར་གྲོལ་ནས་རླུང་མི་ཤིགས་པ་ལ་ཐིམ་པར་བྱེད་དོ། །འདི་དབང་པོ་རྣོན་པོ་
རིན་ཆེན་ལྟ་བུའི་གང་ཟག་གི་དབང་དུ་བྱས་པར་གསུངས་སོ། །རྡོར་བཟླས་ཀྱི་
རྩ་མདུད་འགྲོལ་བར་ནུས་སུ་ཆུག་ཀྱང་རླུང་མི་འགོག་པས་ཐིམ་པར་ཇི་ལྟར་
ནུས་ཤེ་ན། མཚམས་ཤིག་ནས་རླུང་རང་ཤུགས་ཀྱིས་གནས་པ་ཞིག་འོང་ཞིང་།

རྡོར་བཟླས་ཡང་ཡང་གོམས་པས་མཐར་གནས་པ་འབའ་ཞིག་ཏུ་གྱུར་(༡༠༡བ)
ནས་ཐིམ་པར་འགྱུར་ལ། ཧཱུཾ་ཧོའི་རྡོར་བཟླས་ཀྱིས་ཀྱང་རྩ་མདུད་འགྲོལ་བར་
ནུས་ཤིང་དེ་གྲོལ་བ་ན། རླུང་གི་རང་གནས་རྙེད་ནས་དེར་ཐིམ་པར་འགྱུར་བ་
འཆི་བའི་སྐབས་བཞིན་ནོ། །རྡོར་བཟླས་ཀྱིས་གཏུམ་མོ་འབར་བའི་སྟོབས་ཀྱིས་
བྱང་སེམས་ཞུ་བས་དགའ་བཞི་བསྐྱེད་ཚུལ་ནི། རྡོར་ཕྲེང་ལས། རླུང་གི་དེ་ཉིད་
ཡང་དག་བརྟེན། །ཡི་གེ་ཧཱུྃ་གིས་བསྐུལ་ནས་ནི། །མེ་ཡི་འཁོར་ལོ་སད་པར་བྱེད། །
ཅེས་གསུངས་པ་ལྟར་ཏེ། རླུང་དབུ་མར་ཞུགས་པའི་ལྟེ་བའི་མེ་གཏུམ་མོ་འབར་
བས་བྱང་སེམས་ཞུ་བའི་དགའ་བཞི་སྐྱེའོ། །འདིར་བྱང་སེམས་སྙིང་གར་འདུ་
བའི་སྟོབས་ཀྱིས་ལུགས་འབྱུང་གི་དགའ་བཞི་མ་གཏོགས་བྱང་སེམས་ཕྱིར་གྱེས་
པའི་ལུགས་ལྡོག་གི་དགའ་བཞི་མི་འཇོག་པར་པཎ་ཆེན་གསུང་ངོ་། །རྩའི་རྣམ་
གཞག་ནི་གསལ་སྒྲོན་ནའང་ཉུང་ཞིང༌། པཎ་ཆེན་རྫོགས་རིམ་དང་། ཡིག་ཆུང་
གི་སྐོར་ལས་ཤེས་དགོས་ལ། པཎ་ཆེན་གྱིས་སྙིང་གའི་རྩ་བཞིའི་ནང་ནས་འབྱུང་
བ་བཞིའི་རླུང་གཟུགས་སྒྲ་དྲི་རོ་རེག་བྱ་རྣམས་འབབ་པས་མཆོད་པ་བཞིའི་རྩ་
ཞེས་ཀྱང་བྱའོ། །དེ་ལས་གྱེས་པའི་མཚམས་ཀྱི་རྩ་བཞིའི་ཞེས་སྙིང་གའི་ཕྱོགས་
ཀྱི་རྩ་འདབ་བཞི་ལ་མཆོད་པའི་གསུངས་པ། ལོ་དྲིལ་གྱི་བདེ་མཆོག་དྲུག་ཅུ་
པའི་ཆོ་ག་གཉིས་སུ་མཚམས་ཀྱི་མཆོད་པའི་རྩ་འདབ་བཞི་ལས་ཞེས་གསུངས་
པ་དང་མི་འདྲ་ཞིང༌། སྔགས་རིམ་ལེའུ་བཅུ་བཞི་པར་ཁ་སྦྱོར་གྱི་རྒྱུད་དྲངས་
པ་ལས། རྩ་རྣམས་བཞི་ཡང་མཚམས་རྣམས་སུ། །རྣམ་པར་གནས་ཤིང་དེར་
སོན་པ། །བདུད་རྩི་ལྔ་ནི་འབབ་པ་སྟེ། །དེ་མཆོད་རང་གི་གཟུགས་གནས་པས། །
དེ་ཡི་དངོས་པོའི་ངོ་བོ་ལས། །མཆོད་པ་བཞིར་ནི་བཤད་པ་ཡིན། །ཞེས་དང༌།
དེའི་དོན་(༡༠༢ན)འཆད་པ་ན་སྔགས་རིམ་རང་ཉིད་ལས། སྙིང་གའི་རྩ་འདབ་
བརྒྱད་ཀྱི་ཕྱོགས་བཞིར་འབྱུང་བཞིའི་རྩ་དང་། མཚམས་བཞི་ལ་མཆོད་པ་
བཞིའི་རྩ་གནས་པར་བཤད་དོ་ཞེས་པ་དག་དང་ཡང་མི་མཐུན་པས་ཇི་ལྟར་

ཡིན་དཔྱད་དོ། །འདིར་གསལ་སྒྲོན་ལས། རླུང་དབུ་མར་འཛུད་པའི་ཐབས་
ལ་མང་པོས་ནི། ལོངས་སྤྱོད་ཀྱི་རླབས་གཉིས་འཚིར་བའི་ཐབས་ཀྱི་སྦྱོར་
དབུ་མར་བཙུད་ནས། ཟུག་ཞི་བར་བྱེད་པ་ཉིད་ལ་བསྔགས་པར་བྱེད་དོ། །ཞེས་
གསུངས་པའི་ལོངས་སྤྱོད་ཀྱི་རླབས་གཉིས་འཚིར་བ་ནི། བརྟག་གཉིས་ཀྱི་བརྟག་
པ་གཉིས་པའི་རབ་བྱེད་ལྔ་པ་ལས། ལོངས་སྤྱོད་ཀྱི་ནི་རླབས་གཉིས་ལ། །རང་གི་
གཡས་དང་ལག་གཞན་གྱི། །མཐེ་བོང་དང་ནི་སྲིན་ལག་གིས། །དེ་ནི་རྣལ་འབྱོར་
པ་ཡིས་བཙུར། །དེ་ལས་ཡེ་ཤེས་སྐྱེ་བར་འགྱུར། །ཞེས་གསུངས་ཏེ། དེ་ཡི་དོན་རྣམས་
བཤད་ལས། གྲུབ་ཆེན་མཚོ་སྐྱེས་ཀྱིས་ལོངས་སྤྱོད་ཀྱི་རླབས་གཉིས་ནི་རང་དང་
ཕྱག་རྒྱའི་གསང་གནས་ཀྱི་རྩའི་སྣེ་གཉིས་དང་། ལག་པ་གཡས་གཡོན་ནི་སྒྲུབ་
པ་པོ་ཡབ་ཡུམ་དང༌། མཐེ་བོང་དང་སྲིན་ལག་ནི་ཡབ་ཡུམ་གྱི་རྡོ་རྗེ་པདྨ་དང་།
རྡོ་རྗེ་དང་པདྨ་སྦྱར་ཏེ་རྩ་གཉིས་བསྡམས་པ་འཚིར་བའི་དོན་དུ་བཤད་པར་
གསུངས་ཤིང་། ཤཱནྟི་པའི་འགྲེལ་པ་མུ་ཏིག་ཕྲེང་བར་ཡང་། གཡས་གཡོན་གྱི་
སྒྲས་བསྟན་པ་ཐབས་ཤེས་གཉིས་ཀྱི་རླབས་གཉིས་ཞེས་པ་སྣ་རྩེ་གཉིས་དམ་
དུ་བཙིར་ཏེ་སྙོམས་པར་ཞུགས་པའི་ཡེ་ཤེས་སྐྱེ་བར་འགྱུར་བ་ལ་བཤད་པར་
གསུངས་ཤིང༌། གཞན་དག་གིས། རང་གི་གཡས་ལས་ལག་གཞན་གྱི་ཞེས་བཏོན་
ནས། རང་གི་གཡོན་པའི་མཐེ་བོང་དང་སྲིན་ལག་གིས་མགྲིན་པ་ལོངས་སྤྱོད་ཀྱི་
(༡༠༢བ)འཁོར་ལོ་རྒྱ་མཚོ་དང་འདྲ་བའི་རྦ་རླབས་ཀྱི་རྩ་འཕར་བ་གཉིས་མན་
ངག་གིས་བཙིར་ནས་ཡེ་ཤེས་དཔེ་གཉིས་དང་འདྲ་བ་སྐྱེ་བར་འགྱུར་བའི་དོན་
དུ་འཆད་པར་གསུངས་ཏེ། ས་ཆེན་གྲགས་པ་རྒྱལ་མཚན་སོགས་ཀྱིས་བཞེད་པ་
ཡིན་ནམ་སྙམ་མོ། །རྒྱལ་སྟེང་པའི་སྦྱོར་དྲུག་ཟིན་བྲིས་ལས། མགྲིན་པ་ལོངས་
སྤྱོད་ཀྱི་འཁོར་ལོའི་ཐད་ཀྱི་སྐེའི་གཡས་གཡོན་ན་ཁུ་རྡུལ་རླུང་གསུམ་གྱི་རྩ་ཡོད་
པས་ཕྱི་མ་རང་གི་ལག་པ་གཡས་གཡོན་གྱིས་བཙིར་བ་རླུང་དབུ་མར་འཛུད་
པའི་བཙན་ཐབས་སུ་གསུངས་སོ། །དེ་ལྟར་ན་འདིར་གསལ་སྒྲོན་ལས་ཁ་ཅིག་

གི་འདོད་པ་བཀོད་པ་ནི་འགྲེལ་ཚུལ་ཕྱི་མ་ལྟར་ཡིན་ནོ།། །།
སེམས་དབེན་བཤད་པ་ལ།
༈ གསུམ་པ་སེམས་དབེན་བཤད་པ་ལ། སྤྱིར་གསང་སྔགས་པ་དང་ཁྱད་
པར་ངག་དབེན་ལ་བསླབ་པས་སེམས་ཀྱི་དེ་ཁོ་ན་ཉིད་རྟོགས་པར་བྱ་དགོས་
ཏེ་དེ་ཉིད་བསྡུས་པ་དང་། རྣམ་སྣང་མངོན་བྱང་སོགས་ལས་གསུངས་པ་ལྟར་
རོ། །ཅི་སྟེ་སེམས་ཀྱི་དེ་ཁོ་ན་ཉིད་རྟོགས་དགོས་ན་དེ་ཅི་འདྲ་བ་ཞིག་ཅེ་ན།
སེམས་དེ་དོན་དམ་པར་མཚན་མ་ཐམས་ཅད་ཀྱིས་སྟོང་པ། ཐ་སྙད་དུའང་ཁ་
དོག་དང་དབྱིབས་སུ་མེད་པ། རིག་བྱེད་གཞན་ལ་མི་ལྟོས་པ། རང་གི་ཡུལ་རིག་
པའི་ཤེས་པ་ཙམ་དུ་མདོ་སྡེ་ལས་གསུངས་ཤིང༌། རྡོ་རྗེའི་ཐེག་པ་ལས་ཀྱང་།
སེམས་དེ་རྩ་བ་སྟེ་ས་བོན་ནམ་རྒྱུའི་རྐྱེན་དོན་དམ་པར་མེད་པ། དོན་དམ་པར་
གནས་སམ་བདག་རྐྱེན་མིག་དབང་སོགས་མེད་པ། དོན་དམ་པར་དམིགས་
པའམ་གཞི་མེད་པ། ཐ་སྙད་དུ་དབྱིབས་དང་ཁ་དོག་དང་བྲལ་བར་གསུངས་
སོ། །སེམས་ཀྱི་རང་བཞིན་རྟོགས་པའི་ཐབས་ཁྱད་པར་ཅན་ནི་བླ་མེད་ཀྱི་རྒྱུད་
དགོངས་འགྲེལ་དང་བཅས་པ་ཡིན་ཏེ། དེ་དག་(༡༠༣ན)ལ་བརྟེན་ནས་ལྷན་
སྐྱེས་ཀྱི་བདེ་བས་སྟོང་ཉིད་རྟོགས་པའི་བདེ་སྟོང་དབྱེར་མེད་ཀྱི་ཡེ་ཤེས་རྙེད་
པར་འགྱུར་གྱི། ཕར་ཕྱིན་གྱི་ཐེག་པ་ཙམ་ལ་བརྟེན་ནས་བསྐལ་པར་འབད་ཀྱང་
དེ་རྙེད་མི་ནུས་པས་སོ། །བླ་མེད་ཀྱི་ལམ་གྱི་མྱུར་ཁྱད་ཀྱང་དེ་འདྲ་བའི་བདེ་
སྟོང་དབྱེར་མེད་ཀྱི་ཡེ་ཤེས་ཀྱི་སྒོ་ནས་ཡིན་ཏེ། ཁ་སྦྱོར་ལས། བསྐལ་པ་བྱེ་བ་
གྲངས་མེད་པས། །ཇི་སྲིད་སངས་རྒྱས་གང་ཐོབ་པ། །གང་གིས་དམ་པའི་བདེ་
བས་ཁྱོད། །སྐྱེ་བ་འདིར་ནི་ཐོབ་པར་འགྱུར། །ཞེས་གསུངས་པ་ལྟར་རོ། །ཁ་ཅིག །
འདིར་ཇི་སྲིད་སངས་རྒྱས་གང་ཐོབ་པ། །ཞེས་པའི་སངས་རྒྱས་དེ་ཡང་དག་

པར་རྫོགས་པའི་སངས་རྒྱས་ལ་བྱེད་ཟེར་ན། དེ་མངོན་རྟོགས་རྒྱན་ལས། ས་
དགུ་འདས་ནས་ཡེ་ཤེས་ནི། །གང་གིས་སངས་རྒྱས་སར་གནས་པ། །ཞེས་པ་
ལྟར་ས་བཅུ་པ་པ་ལ་བྱེད་མི་རིགས་པར་ཐལ་ལོ། །འདོད་ན། ལུང་དེའི་མཇུག་
ཏུ། ཡང་ན་རྡོ་རྗེ་འཛིན་པའི་ས། །ཞེས་སངས་རྒྱས་ཀྱི་ས་དང་རྡོ་རྗེ་འཆང་གི་
ས་གཉིས་སོ་སོར་བཤད་པ་མི་འཐད་པར་ཐལ་ལོ། །དེ་ས་བཅུ་པ་པ་ལ་བྱེད་
རིགས་ཏེ། སྔགས་རིམ་ལེའུ་དང་པོ་ལས། ལུང་དེའི་དོན་འཆད་སྐབས་སུ་འདི་
ལྟར་བསྐལ་པ་གྲངས་མེད་ཀྱིས་ཐོབ་པར་བྱ་བ་དེ་ལ་གཉིས་སུ་བྱས་པའི་
སངས་རྒྱས་ནི། མངོན་རྟོགས་རྒྱན་ལས། ས་དགུ་འདས་ནས་སོགས་དྲངས་ནས།
ཞེས་ས་བཅུ་པ་པ་ལ་སངས་རྒྱས་སུ་གསུངས་པ་དེ་ཡིན་ལ། རྡོ་རྗེ་འཆང་གི་
ས་ནི་ས་བཅུ་གཅིག་པ་ཡིན་པའི་ཕྱིར་རོ། །ཞེས་གསུངས་པའི་ཕྱིར། ལེའུ་བཅུ་
བདུན་པ་ལས། མར་མེ་མཛད་ནས་འོད་སྲུངས་ཀྱི་བར་དུ་གསང་ཆེན་འདི་
མ་གསུངས་པའི་རྒྱུ་མཚན་དུ། དེའི་དུས་ན་སེམས་ཅན་རྣམས་ལ་དེ་བཤད་
(༡༠༣བ)པའི་སྐལ་བ་མེད་པའི་ཕྱིར། ཞེས་གསུངས་པའི་དོན་སྒྲོན་གསལ་ལས།
དུས་དེ་སྲིད་ཀྱི་བར་དུ་སེམས་ཅན་རྣམས་ཟབ་མོ་བསྟན་པས་སྐྲག་པའི་ཡིད་
དང་ལྡན་པ་ཡིན་ཏེ། ཞེས་པའི་ཟབ་མོ་ནི་ཐབས་ལ་མཁས་པའི་ཆགས་ཅན་གྱི་
ཀུན་སྤྱོད་དེ། དེ་ལ་སྐྲག་པའི་རྒྱུ་ནི་འདོད་ཆགས་ཆུང་བའང་ཡིན་མོད་ཀྱང༌།
གཙོ་བོ་ནི་སངས་རྒྱས་ཡོན་ཏན་མཐའ་ཡས་པས་དེ་ལ་དུས་དང་རྒྱུ་ཚོགས་
གཉིས་མཐའ་ཡས་པ་འཚམས་ཀྱི་དེ་ལས་བཟློག་པ་མི་འཚམས་པར་མཐོང་
བ་སོགས་ཡིན་པར་གསུངས་སོ། །དེ་ལ་ཁོ་ན་རེ། འདོད་ཡོན་ལ་ཆགས་པ་
ལམ་བྱེད་ཀྱི་ཐབས་མཁས་ལ་མི་སྐྲག་པ་ལ་ཆགས་པ་ཆེ་བ་དགོས་པར་ཐལ།
གོང་གི་འཆད་ཚུལ་འཐད་པའི་ཕྱིར། འདོད་ན། གསང་སྔགས་སྤྱི་དང་ཁྱད་
པར་དབང་པོ་གཉིས་སྦྱོར་གྱི་ཆགས་པ་ལམ་དུ་བྱེད་པའི་བླ་མེད་ཀྱི་ཆེད་
དུ་བྱ་བའི་གདུལ་བྱ་ལ་ཆགས་པ་ཆེ་བ་ཞིག་དགོས་པར་ཐལ། འདོད་པའི་

ཕྱིར། འདོད་ན། བརྟག་གཉིས་ཀྱི་རྣམ་བཤད་ལས། དེས་ན་རྒྱུད་སྡེ་གོང་
མའི་གདུལ་བྱའི་གཙོ་བོ་ལ་འདོད་ཆགས་ཆེན་པོའང་ལམ་དུ་བྱེད་ནུས་པའི་
གཉེན་པོའི་སྟོབས་ཆེས་ཕུལ་དུ་བྱུང་བ་རྒྱུད་ལ་བསྐྱེད་པར་བཟོད་པའི་དབང་
པོ་མཆོག་ཏུ་གྱུར་པ་ཞིག་དགོས་པ་དང༌། འདོད་ཆགས་མཆོག་ཏུ་ཆེ་བ་ཞིག་
དགོས་པ་ནོར་བས་རང་གི་དེ་ཉིད་གསལ་བར་མ་བྱེད་ཅིག །ཅེས་བསྟན་པ་
སྤྱིའི་རྣམ་གཞག་སྐབས་གསུངས་པ་མི་འཐད་པར་ཐལ་ལོ། །ཟེར་ན་དཔྱད་དོ། །
སྣང་བ་གསུམ་གྱི་མིང་གི་རྣམ་གྲངས་ལ།ཕར་ཕྱིན་དང་ཐུན་མོང་བ་ནི།ལམ་དུས་
ཀྱི་སྣང་མཆེད་ཐོབ་གསུམ་ལ་རིམ་བཞིན་དུ་བདེ་སྟོང་གཉིས་ཀྱི་ནང་ནས་སྟོང་
པ་ཤས་ཆེ་བས་ཤེས་རབ་དང་། བདེ་བ་ཤས་ཆེ་བས་ཐབས། དེ་གཉིས་ཆ་མཉམ་
པས་ཐབས་ཤེས་འདྲེས་མ་ཞེས་དང་། སྣོད་(༡༠༤ན)བཅུད་ཀྱི་ཆོས་ཐམས་ཅད་
ཀྱི་རྩ་བ་ཁྱད་པར་བ་ཞིག་བསྟན་འདོད་ནས་སེམས་ཡིད་རྣམ་ཤེས་ཞེས་དང་།
སེམས་ཙམ་གྱི་གཞུང་ནས་གཞན་དབང་གཟུང་འཛིན་རྫས་ཐ་དད་དུ་སྒྲོ་
འདོགས་པའི་གཞི་དང་། གཟུང་འཛིན་གཉིས་ཀྱི་ཀུན་བརྟགས་གཞན་དབང་
ལ་བརྟེན་ནས་བཏགས་པ་དང་། ཡོངས་གྲུབ་དེ་འདྲའི་ཀུན་བརྟགས་ཀྱིས་སྟོང་
པ་ལ་བཤད་པ་ལྟར། སྣང་བ་མཆེད་པའི་གཞི་དང༌། མཆེད་པ་དེ་ལས་བྱུང་
ཞིང་། ཉེར་ཐོབ་ཀྱི་ཚེ་སྔ་མ་གཉིས་ཀྱིས་སྟོང་པས་རིམ་པ་བཞིན་གཞན་དབང་
ཀུན་བརྟགས་ཡོངས་གྲུབ་ཅེས་དང་། བདེ་བ་ཆུང་ཆེ་བར་མའི་ཆ་ནས་ཞེ་སྡང་
འདོད་ཆགས་གཏི་མུག་ཅེས་དང༌། སྟོང་པ་དང་བདེ་བ་ཤས་ཆེ་ཆུང་གིས་སྟོང་
ཕྱོགས་ཀྱི་ངོ་བོ་ཉིད་དང་། སྣང་ཕྱོགས་ཀྱི་ངོ་བོ་ཉིད་གཉིས་ཀ་ཆ་མཉམ་པའི་
ངོ་བོ་ཉིད་ཅེས་གསུངས་སོ། །མིང་དེ་རྣམས་ཕར་ཕྱིན་སྐབས་ཀྱང་འབྱུང་བས་
ཐུན་མོང་བར་བཤད་ཀྱི། སྣང་བ་དེ་གསུམ་ལ་མིང་ལ་དེ་ལྟར་ཕར་ཕྱིན་ལས་ཀྱང་
བཏགས་པས་ཐུན་མོང་བར་སྟོན་པ་མིན་ནོ། །རྡོ་རྗེ་ཐེག་པ་ཉིད་ལ་གྲགས་པའི་
མིང་གི་རྣམ་གྲངས་ནི། ཀུན་རྟོག་གཡོ་བའི་རླུང་ཐིམ་ནས་ཟླ་འོད་ལྟར་སྣང་

བས་སྣང་བ། ཀུན་རྟོག་བརྒྱད་ཅུས་སྟོང་བས་སྟོང་པ། ཉི་འོད་བཞིན་དུ་ཆེས་
གསལ་བའི་སྒོ་ནས་མཆེད་པ། སྣང་བ་རླུང་དང་བཅས་པས་སྟོང་པས་ཤིན་ཏུ་
སྟོང་པ། མཚམས་ཀྱི་སྨག་བཞིན་དུ་མི་གསལ་ཞིང་འོད་གསལ་དང་ཉེ་བས་ཉེར་
ཐོབ། མཆེད་པ་དང་དེའི་རླུང་གིས་སྟོང་པས་སྟོང་པ་ཆེན་པོ་དང་། ཡུལ་སྣང་
མི་གསལ་བས་མ་རིག་པ་ཞེས་གསུངས་སོ། །ཡང་བདེ་བ་དམན་མི་དམན་དང་
བར་མ་གསུམ་དང་། ཡུལ་སྣང་རྒྱས་མི་རྒྱས་སོགས་ཀྱི་ཆགས་བྲལ་ལ་སོགས་པ་
དང་། པདྨ་སོགས་དང་། བུད་མེད་སོགས་(༡༠༤བ)དང་། གཡོན་པ་སོགས་
དང་། འཇམ་རྩུབ་སོགས་ཀྱིས་མིང་གིས་གསུངས་སོ། །ཡང་དེ་གསུམ་ལ་ཨོཾ་
དང་ཨཱཿ ཨ་ཞེས་དང༌། ཟླ་བ་ཉི་མ་དེ་གཉིས་འདྲེས་པ་ཞེས་པའི་མིང་ཡང་སྤྱོད་
བསྡུས་ལས། ཨོཾ་ཞེས་པ་ངག་གི་སྒོ་ལ་བརྟེན་ནས་སོགས་དང་། རིམ་ལྔ་ལས།
གཡོན་པའི་མིང་ཡང་དེ་ཉིད་དོ། །ཟླ་བའི་དཀྱིལ་འཁོར་པདྨ་ཅན། །སོགས་ཀྱིས་
བསྟན་པ་ནི། ཁྱོད་རྣམས་ཀྱིས་བསྐྱེད་པའི་སྒྱུ་ལུས་ཀྱི་སྨིན་བྱེད་རིམ་པ་དང་པོའི་
སྐབས་དང་པོའི་མགོན་པོའི་རྒྱུར་དེ་རྣམས་སྒོམ་དགོས་པས་རྒྱུ་མིང་འབྲས་
ལ་བཏགས་ནས་བསྟན་པ་ཡིན་པའི་ཕྱིར་ཞེས་པཎ་ཆེན་གྱིས་གསུངས་ཤིང་།
དྭགས་པོའི་རྫོགས་རིམ་ལས་ཀྱང་དེ་དང་མཐུན་པར་གསུངས་སོ། །སྤྱོད་བསྡུས་
ལས། ངག་གི་སྒོ་ལ་བརྟེན་པའི་ས་བོན་ཞེས་པའི་ངག་གི་སྒོ་ནི་ངག་གི་ལམ་སྟེ་
ཁའོ། །དེ་ལ་བརྟེན་ནས་བྱུང་བའི་ས་བོན་ནི་ས་བོན་གྱི་ཡི་གེ་གསུམ་མོ། །བརྟན་
པར་བྱེད་པའི་རྒྱུ་ནི་ཡེ་ཤེས་གསུམ་ཤེས་པར་བྱེད་པའི་རྒྱུ་ཡིན་པའོ། །མོས་པ་
ཆུང་བ་ནི་བསྐྱེད་རིམ་པའོ། །དེས་ཟླ་ཉི་ལ་དམིགས་པ་ནི། སེམས་དབེན་པས་
སྣང་བ་གསུམ་གྱི་ཡེ་ཤེས་ལས་སྒྱུ་མའི་སྐུ་བསྐྱེད་པ་ལྟར་མི་ནུས་པས། སྣང་བའི་
དོད་ཟླ་བ་དང་། མཆེད་པའི་དོད་རྡོ་རྗེ་སོགས་ཕྱག་མཚན་དང་། ཉེར་ཐོབ་ཀྱི་
དོད་ཟླ་ཉི་སོགས་མཉམ་པར་སྦྱར་བ་ལས་དང་པོའི་མགོན་པོ་ལྟ་བུའི་ལྷ་སྐུ་
བསྐྱེད་པའི་དོན་ཡིན་པར་གསུངས་པའོ། །ཀུན་རྫོབ་ཀྱི་གཟུགས་ཞེས་པ་ཡེ་ཤེས་

གཉིས་མཚོན་བྱེད་ཟླ་བ་སོགས་ནི་རྟོག་པས་བཅོས་མ་ཙམ་ཡིན་པའི་དོན་ཏོ།
སྣང་བ་དང་པོ་གཉིས་ལ་ཟླ་ཉི་གཉིས་ཀྱིས་མིང་གིས་བསྟན་པ་ནི། ནམ་མཁར་ཟླ་
འོད་དང་ཉི་འོད་ཀྱིས་ཁྱབ་པ་ལྟར་སྣང་བ་ལ་གསུངས་སོ། །སྣང་བ་གསུམ་གྱི་ངོ་
བོ་ནི་གསལ་(༡༠༥ན)སྒྲོན་ལས་གསུངས་པ་ཞལ་གསལ་བར་སྣང་ངོ༌། །ཁ་ཅིག །
སྣང་བ་གསུམ་ལ་སེམས་དང་སེམས་ལས་བྱུང་བ་དང་མ་རིག་པ་ཞེས་བཏགས་
པའི་མིང་གསང་སྔགས་ཐུན་མོང་མ་ཡིན་པར་གྲགས་པའི་མིང་ཡིན་པར་ཐལ།
དམ་བཅའ་འཐད་པའི་ཕྱིར། འདོད་ན། ཕར་ཕྱིན་ཐེག་པར་མིང་དེ་དག་མ་
གྲགས་པར་ཐལ་ལོ། །འདོད་མི་ནུས་ཏེ། ཕར་ཕྱིན་ཐེག་པར་སེམས་དང་སེམས་
ལས་བྱུང་བའི་མིང་ཡང་བཤད། མ་རིག་པ་ཞེས་པའི་མིང་ཡང་བཤད་པའི་ཕྱིར།
རྟགས་རེ་རེ་ནས་སླའོ། །ཟེར་ན། འདི་ལ་པཎ་ཆེན་གྱིས་སྐྱོན་མེད་དེ། དོན་ཁྱད་
པར་ཅན་ཞིག་སྟོན་བཞེད་ནས། སེམས་སེམས་བྱུང་མ་རིག་པ་ཞེས་སུམ་ཚན་
དུ་བསྡེབས་ནས་གསུངས་པ་མེད་པའི་ཕྱིར། ཞེས་གསུངས་ཤིང་། དྭགས་པོས།
མིང་འདི་དག་གིས་འདོགས་པའི་རྒྱུ་མཚན་ཕར་ཕྱིན་ཐེག་པ་དང་ཐུན་མོང་མ་
ཡིན་པ་ཡིན་པས་ཐུན་མོང་མ་ཡིན་པའི་མིང་གི་རྣམ་གྲངས་སུ་གསུངས་སོ། །
ཞེས་གསུངས་སོ། །ཡང་ཁ་ཅིག་ལམ་དུས་སུ་སེམས་དབེན་མ་ཐོབ་བར་དུ་སྟོང་
པ་བཞིའི་ཡེ་ཤེས་མཚན་ཉིད་པ་མེད་ཟེར་ན། སྣང་བའི་ཡེ་ཤེས་མཚན་ཉིད་
པ་རྒྱུད་ལ་སྐྱེས་པའི་ལུས་དབེན་པར་མེད་པར་ཐལ་ལོ། །འདོད་ན། བསྐྱེད་རིམ་
མཐར་ཕྱིན་ནས་བསྒོམས་སྟོབས་ཀྱིས་རླུང་དབུ་མར་ཞུགས་གནས་ཐིམ་གསུམ་
བྱས་པ་ལས་བྱུང་བའི་སྣང་བའི་ཡེ་ཤེས་སྐྱེས་པ་ན་རྫོགས་རིམ་གྱི་ལུས་དབེན་
ཐོབ་པར་འཇོག་མི་རིགས་པར་ཐལ་ལོ། །བྱས་པ་ལ་ཁོ་ན་རེ། དམ་བཅའ་དེ་
འཐད་དེ། མངོན་པར་བྱང་ཆུབ་པའི་རིམ་པའི་རྣམ་བཤད་ལས་སྨིག་རྒྱུ་ནས་
འོད་གསལ་གྱི་བར་གྱི་རྟགས་རྣམས། ལམ་དུས་སུ་སེམས་དབེན་ནས་བརྩམས་
ཏེ་འབྱུང་བར་(༡༠༥བ)གསུངས་པ་བཀོད་ནས། ཞིབ་ཆ་བྱེད་ཚེ་རྡོར་བཟླས་མན་

ཆད་ཀྱི་སྣང་མཆེད་ཐོབ་གསུམ་འོད་གསལ་དང་བཅས་པ་ཡང་རྗེས་མཐུན་
པར་ཁས་ལེན་དགོས་སོ། །ཞེས་དབྱངས་ཅན་དགའ་བའི་བློ་གྲོས་ཀྱིས་གསུངས་
པའི་ཕྱིར། ཞེ་ན། མངོན་པར་བྱང་ཆུབ་པའི་རིམ་པའི་ཟིན་བྲིས་ལས་གསུངས་
པ་ལྟར་བཤད་པ་གཞན་ནའང་ཡོད་ཀྱང་། དོན་ནི་སེམས་དབེན་སྐབས་སུ་
རྟགས་རྣམས་ཤར་བ་ལྟར་དེའི་གོང་དུ་མི་འཆར་བའི་དོན་ཡིན་གྱི། རྡོར་བཟླས་
སོགས་ཀྱི་སྐབས་སྣང་མཆེད་ཐོབ་གསུམ་མཚན་ཉིད་པ་མེད་པ་མིན་ཏེ། མཁས་
གྲུབ་སྨྲ་བའི་ཉི་མའི་རིམ་ལྔ་བའི་གསལ་བྱེད་ལས་དེ་འདྲ་བའི་སྟོང་བ་བཞི་ནི་
དང་པོར་ལུས་དབེན་བསྒོམ་པ་དང༌། དེ་ནས་སྙིང་གར་མི་ཤིགས་པའི་ཐིག་ལེ་
བསྒོམ་པ་དང༌། རྡོ་རྗེ་བཟླས་པའི་སྐབས་ཐམས་ཅད་དུ་འབྱུང་ཡང་། དེ་ནི་སྟོང་
པ་བཞི་མཚན་ཉིད་པ་ཡིན་ཡང་། སེམས་དབེན་གྱི་སྟོང་པ་བཞི་ནི་མ་ཡིན་ནོ་
ཞེས་གསུངས་པའི་ཕྱིར། དེས་ན་འདིར་གསལ་སྒྲོན་ལས་ཀྱང༌། ལམ་དུས་སུ་ནི་
སྙིང་གར་དྷུ་ཏཱིར་རླུང་བཙུད་ནས་ཐིམ་པ་ལ་མཚན་ཉིད་ཚང་བར་འཆར་ལ་
གཞན་དུ་ཐིམ་པ་ལ་དེའི་ཚོད་ཙམ་མི་འཆར་རོ། །ཞེས་དེའི་ཚོད་ཙམ་མི་འཆར་
གསུངས་ཀྱི་མཚན་ཉིད་པ་མི་འཆར་བར་མ་གསུངས་པའི་ཕྱིར་རོ།། །།
སྣང་བ་རྣམས་ཀྱི་རང་བཞིན་བཤད་པ།
༈ སྣང་བ་རྣམས་ཀྱི་རང་བཞིན་ལ། དང་པོ་སྣང་བའི་རང་བཞིན་སོ་གསུམ་
ནི།ཡུལ་མི་འདོད་པའི་རྣམ་པ་ཅན་གྱི་ཆགས་བྲལ་ལ་ཆེ་འབྲིང་ཆུང་གསུམ།ཕྱིའི་
ཡུལ་ལ་ཕར་འགྲོ་བ་དང་། ནང་གི་ཡུལ་སེམས་ལྟ་བུ་ལ་ཚུར་འོང་བའམ་ཚུར་
འཇུག་པ།ཡུལ་ཡིད་འོང་དང་བྲལ་བའི་ཡིད་ཀྱི་མྱ་ངན་ལ་ཆེ་འབྲིང་ཆུང་གསུམ།
སེམས་ཞི་བར་གནས་པའམ། ཡང་ན་རྣལ་དུ་འདུག་པའི་དལ་བ། རྒོད་པར་
གནས་(༡༠༦ན)པའི་རྟོག་པའམ། སེམས་རྩིང་བར་འཛིན་པའི་རྣམ་རྟོག །ཡུལ་

ཡིད་དུ་མི་འོང་བ་དང་ཕྲད་ནས་འཇིགས་པའམ་སྐྲག་པའི་བློ་ལ་ཆུང་འབྲིང་
ཆེ་གསུམ། སྲེད་པ་ལའང་གསུམ། འདོད་པའི་ཡུལ་བདག་ཏུ་འཛིན་པའི་ལེན་
པ། དགེ་བའི་ལས་ལ་ཐེ་ཚོམ་ཟ་བའི་མི་དགེ་བའོ། །བཟའ་བཏུང་འདོད་པའི་
བཀྲེས་པ་དང་སྐོམ་པ། ཚོར་བ་ལ་ཡུལ་གྱི་སྒོ་ནས་ཆེ་འབྲིང་ཆུང་གསུམ། རིག་པ་
པོའམ་ཤེས་པ་པོ་དང་། རིག་བྱེད་དང་། རིག་བྱའི་ལས་གསུམ་ལ་རྟོག་པ་གསུམ།
བྱ་བ་དེ་སྒྲུབ་རུང་མི་རུང་དཔྱོད་པའི་བློ་སོ་སོར་རྟོག་པ། རང་རྒྱུ་མཚན་དུ་བྱས་
ནས་ཉེས་སྤྱོད་ལ་འཛེམ་པའི་ངོ་ཚ་ཤེས་པ། སྙིང་རྗེ་དང་། དམིགས་བྱ་ཡོངས་
སུ་བསྲུང་བ་དང་ཡིད་འོང་དང་ཕྲད་པར་འདོད་པའི་བརྩེ་བ་ཆུང་འབྲིང་ཆེ་
གསུམ། དོགས་པའམ་ཡིད་འཕྲིགས་པ་སྟེ་ཐེ་ཚོམ་ཙམ་མིན་གྱི་སེམས་ངེས་
པར་མི་གནས་པའོ། །ཡོ་བྱད་བསགས་པར་འདོད་པ། གཞན་གྱི་ཕུན་ཚོགས་ལ་
ཡིད་འཁྲུག་པའི་ཕྲག་དོག་རྣམས་སོ། །མཆེད་པའི་རང་བཞིན་ནི་བཞི་བཅུ་སྟེ།
སྔར་མ་ཐོབ་པའི་ཡུལ་ལ་ཆགས་པ་དང་། སྔར་ཐོབ་པའི་ཡུལ་ལ་ཞེན་པ་དང་།
ཡུལ་ཡིད་འོང་མཐོང་ནས་དགའ་བ་ལ་ཆུང་འབྲིང་ཆེ་གསུམ་དང༌། འདོད་པ་
གྲུབ་པས་བདེ་བའི་རངས་པ། དེའི་རྣམ་པ་ཡང་ཡང་མྱོང་བའི་ཤིན་ཏུ་མགུ་བ།
སྔར་མ་བྱུང་བའི་དོན་ལ་ངོ་མཚར་བ། རྒོད་པ་ནི་ཡུལ་ཡིད་འོང་མཐོང་བས་
སེམས་གཡེང་བ། ཡུལ་དེས་ཚིམ་པའི་རྟོག་པ་དང་། འཁྱུད་པ་དང༌། འོ་བྱེད་པ་
དང༌། འཇིབ་པ་གསུམ་བྱེད་འདོད་གསུམ་དང༌། རྒྱུད་མི་འགྱུར་བའི་བློ་བརྟན་
པ། དགེ་བ་ལ་གཞོལ་བའི་བརྩོན་པ། སེམས་མཐོ་བའི་ང་རྒྱལ།(༡༠༦བ) བྱ་བའི་
ལས་རྫོགས་པར་བྱེད་འདོད་པ་དང་། གཞན་ནོར་དབྲོག་པའམ་འཕྲོག་པར་
འདོད་པ། གཞན་དཔུང་འཇོམས་པར་འདོད་པའི་སྟོབས། དགེ་བའི་ལམ་ལ་
གོམས་འདོད་ཀྱི་སྤྲོ་བ། ཡུལ་ལམ་བྱ་བ་ལ་ཚམ་ཚོམ་མེད་པར་འབད་པས་སྦྱོར་
བའི་ལྷན་ཅིག་སྐྱེས་པ་ལ་ཆུང་འབྲིང་ཆེ་གསུམ། རྒྱུ་མེད་པར་དམ་པ་རྣམས་
དང་རྩོད་འདོད་ཀྱི་དྲེགས་པ། ཡུལ་ཡིད་འོང་མཐོང་བས་འགྱིང་པའམ་རྩེ་བར་

འདོད་པའི་སྒེག་པ། འཁོན་དུ་འཛིན་པའི་ཞེ་འགྲས། དགེ་བའི་ལས་ལ་བརྩོན་
འདོད་པའི་དགེ་བ། དོན་གོ་བར་སྨྲ་འདོད་པའི་ཚིག་གསལ། འདུ་ཤེས་མ་བསྒྱུར་
བར་སྨྲ་འདོད་ཀྱི་བདེན་པ། དེ་ལས་བཟློག་པའི་མི་བདེན་པ། ཡིད་ཀྱི་དམ་
བཅའ་བརྟན་པའི་ངེས་པ། ཡོ་བྱད་སོགས་ཡོངས་སུ་འཛིན་པར་མི་འདོད་པའི་
ཉེ་བར་མི་ལེན་པ། ལོངས་སྤྱོད་གཏོང་བར་འདོད་པའི་སྦྱིན་པ་པོ། ལེ་ལོ་ཅན་
བསྐུལ་བར་འདོད་པའི་སྐུལ་བ།། ཉོན་མོངས་སོགས་ཀྱི་དགྲ་ལས་རྒྱལ་འདོད་ཀྱི་
དཔའ་བོ། བདག་གམ་ཆོས་ཀྱི་དབང་དུ་བྱས་ནས་མི་དགེ་བ་ལ་འཛེམ་པ་མེད་
པའི་ངོ་ཚ་མེད་པ། བཅོས་མས་གཞན་བསླུ་འདོད་ཀྱི་སྒྱུ། ལྟ་ངན་ལ་བྱང་བའི་
གདུག་པ། གཞན་ལ་མཐོ་འཚམ་འདོད་ཀྱི་མི་སྲུན་པ། མི་དྲང་བའི་གྱ་གྱུ་རྣམས་
སོ། །ཉེར་ཐོབ་ཀྱི་རང་བཞིན་བདུན་ནི། དྲན་པ་ཉམས་པའི་བརྗེད་ངེས། སྨིག་རྒྱུ་
ལ་ཆུར་འཛིན་པ་སོགས་ཀྱི་འཁྲུལ་པ། ངག་སྨྲ་མི་འདོད་པའི་མི་སྨྲ་བ། ཡིད་སུན་
པའི་སྐྱོ་བ། དགེ་བ་ལ་མི་སྤྲོ་བའི་ལེ་ལོ། མཐའ་གཉིས་སུ་དོགས་པའི་ཐེ་ཚོམ།
རིམ་ལྔར། ཆགས་པ་བར་མའི་སྐད་ཅིག་ཅེས་པ་ལ་དྭགས་པོས་ཕྲག་དོག་བཞག་
སྣང་ཡང་། སྣང་བའི་རང་བཞིན་ཐ་མལ་བགྲངས་ཟིན་པས། པཎ་ཆེན་བསོད་
(༡༠༧ན)གྲགས་ཀྱིས་ཆགས་སྡང་བར་མ་ཞེས་དང་། པཎ་ཆེན་གྱིས་འདོད་མི་
འདོད་བར་མ་ཞེས་གསུངས་པ་ལྟར་བཟུང་ངོ་། །དེ་ལ་ཁོ་ན་རེ། རྒོད་པ་དེ་སྣང་
བའི་རང་བཞིན་དང་། མཆེད་པའི་རང་བཞིན་གཉིས་ཀ་ཡིན་པར་ཐལ། དང་
པོ་གང་ཞིག་གཉིས་པའང་ཡིན་པའི་ཕྱིར། དང་པོ་མ་གྲུབ་ན། དེར་ཐལ། རིམ་
ལྔར། ཞི་དང་རྣམ་རྟོག་ཅེས་པའི་རྣམ་རྟོག་དེ་རྒོད་པ་ལ་བྱེད་རིགས་པའི་ཕྱིར།
དེར་ཐལ། དོན་གསལ་ལས། དེ་རྒོད་པར་གནས་པ་ལ་བཤད་པའི་ཕྱིར་ཟེར་
ན། སྐྱོན་མེད་དེ། འདི་རྒོད་པ་དངོས་མིན་པར་རྣམ་གཡེང་གཞན་ལ་བྱེད་དམ་
སྙམ་མོ། །འོ་ན་དོགས་པ་ཐེ་ཚོམ་ཙམ་མིན་ན་ཅི་ལྟ་བུ་ཡིན་ཞེ་ན། ཐེ་ཚོམ་གྱི་
དབང་གིས་འདི་དག་ལས་གང་ཡིན་མ་ངེས་སྙམ་པ་ལྟ་བུའོ། །ཡང་ཁ་ཅིག །ད་

ལྟའི་དབང་ཤེས་རྣམས་ཀྱང་རང་བཞིན་གྱི་རྟོག་པ་ཡིན་ཏེ། རྡོར་བཟླས་ཟིན་
བྲིས་ལས། རང་བཞིན་གྱི་རྟོག་པ་རླུང་གིས་གཡོས་ནས་ཚུལ་ལ་མ་ཐིམ་པའི་
བར་དུ་རླུང་གིས་ཡུལ་ལ་ཧ་ཅང་གཡོ་བའི་བློ་ཐམས་ཅད་རང་བཞིན་གྱི་རྟོག་
པ་ཡིན་པས། ད་ལྟའི་དབང་ཤེས་རྣམས་ཀྱང་རང་བཞིན་གྱི་རྟོག་པར་བྱའོ། །
ཞེས་གསུངས་པའི་ཕྱིར་ཟེར་ན། དེ་ལྟར་གསུངས་ཀྱང་། འདིར་གསལ་སྒྲོན་
ལས། དབང་ཤེས་རྣམས་སྣང་བ་མིན་ཡང་རང་བཞིན་ཡིན་མི་དགོས་སོ་ཞེས་
གསུངས་པ་དང་མི་འདྲ་བས་རེ་ཞིག་སྒྲ་ཇི་བཞིན་པར་མི་རུང་ངམ་སྙམ་མོ། །
ཁ་ཅིག །རང་བཞིན་བརྒྱད་ཅུ་པོ་འདི་ལ་དགེ་མི་དགེ་ལུང་མ་བསྟན་ཅི་རིགས་
ཡོད་ལ། འགྲོ་བ་རིགས་དྲུག་ཀའི་རྒྱུད་ལ་ཡོད། ལམ་དུས་སུ་བསྐྱེད་རིམ་ནས་
སློབ་མཐའི་དོན་གྱི་འོད་གསལ་གྱི་སྔ་ལོགས་ཀྱི་སྟོང་པ་གསུམ་ཚུན་ཆད་དུ་ཡོད་
ཟེར། དེ་ལ་ཁ་ཅིག་ན་རེ། · དེ་སློབ་མཐའི་འོད་(༡༠༧བ)གསལ་གྱི་སྔོན་གྱི་སྟོང་པ་
གསུམ་མ་ཐོབ་ཚུན་ཆད་དུ་ཡོད་པར་འདོད་པ་མི་འཐད་དེ། དེ་རྣམས་རིམ་པ་
བཞི་པའི་འོད་གསལ་གྱི་ལུགས་ལྡོག་གི་ཉེར་ཐོབ་སྐབས་སྤངས་པའི་ཕྱིར་ཏེ། དེ་
ལྟར་དུ་མཁས་པ་དུ་མས་བཤད་པའི་ཕྱིར་ཟེར་བ་འདི་གཉིས་གང་གི་རྗེས་སུ་
འབྲངས་ཤེ་ན། འདི་གཉིས་ཀྱི་དང་པོ་དྭགས་པོའི་རྫོགས་རིམ་ལས་ཀྱང་འབྱུང་
ཞིང་། གཉིས་པའང་མཁས་པ་དུ་མས་གསུངས་སོ། །དེ་ལྟ་ནའང་དེ་གཉིས་ལ་
དོན་ལ་འགལ་བ་མེད་པར་སེམས་ཏེ། འདི་ལྟར་དང་པོ་ནི་རྟོག་པར་གྱུར་པའི་
ངོ་ཚ་ཤེས་པ་ལྟ་བུ་རྒྱུན་མཐའི་གོང་གི་སྣང་བའི་ཡེ་ཤེས་ཀྱི་སྔ་ལོགས་བར་དུ་
འབྱུང་བ་ལ་དགོངས་ལ། ཕྱི་མ་རྣམས་ཀྱི་བཞེད་པ་ནི་འདིར་བསྟན་གཙོ་བོའི་
རང་བཞིན་ནི་རང་འབྲས་ཉོན་མོངས་སྐྱེད་བྱེད་ཡིན་པས་དེ་ཉོན་སྒྲིབ་སྤངས་
པ་དང་མཉམ་དུ་སྤངས་པ་ལ་དགོངས་སོ། །འདིར་བསྟན་གཙོ་བོའི་རང་བཞིན་
དེ་རང་འབྲས་ཉོན་མོངས་སྐྱེད་བྱེད་ཡིན་པ་གང་ལས་ཤེས་ཤེ་ན། འདི་ནི་སྔར་
རླུང་གིས་འཇིག་རྟེན་པ་ལ་བྱ་བ་བྱེད་ཚུལ་སྟོན་པའི་སྐབས་ཀྱི་གསལ་སྒྲོན་ལས།

རང་བཞིན་གྱི་རྟོག་པ་རྣམས་ཀྱིས་ཉོན་མོངས་སྐྱེད་ལ། དེས་ལས་བསགས་ནས་
འཁོར་བར་སྐྱེ་སྟེ། ཞེས་དང་། གླེང་གཞི་སྦས་བཤད་ཀྱི་ཊཱི་ཀ་ལས། འབྱུང་བ་
ལུགས་ལྡོག་གི་སྣང་བ་གསུམ་པོ་འདི་པས་ཆགས་དང་ཆགས་མེད་ལ་སོགས་
པའི་རང་བཞིན་གྱི་རྟོག་པ་རྣམས་སྐྱེ་བ་དང་། དེ་ལས་ཉོན་མོངས་དུག་གསུམ་
སྐྱེ་བ་དང་། ཞེས་གསུངས་ཤིང་། དེ་དང་མཐུན་པར་མཆན་འགྲེལ་སོགས་དུ་མ་
ལས་གསུང་བའི་ཕྱིར་རོ། ། སྣང་བ་གསུམ་གྱི་རང་བཞིན་ཞེས་པ་ནི་མཚན་ཉིད་
དེ།དེ་ཡང་ལྟོ་ལྡིར་བས་བུམ་པ་ལྟར་ངོ་བོ་གཅིག་པའི་ཚུལ་གྱིས་མཚོན་པ་མིན་
གྱི །བྱ་རོག་གིས་ཁང་བཟང་ལྟར་ངོ་བོ་ཐ་དད་པའི་སྒོ་ནས་མཚོན་པ་སྟེ། དེ་
ཡང་རང་(༡༠༨ན)བཞིན་གྱི་རྟོག་པ་ལ་ཤས་ཆེ་ཆུང་བར་མ་གསུམ་སྣང་བས། དེ་
རྣམས་བསྐྱེད་པའི་སྣང་བ་རླུང་གི་བཞོན་པ་ཅན་ལ་ཡང་། གཡོ་བ་ཤས་ཆེ་ཆུང་
བར་མ་གསུམ་ཡོད་པར་དཔོག་པའོ། །འདིར་རང་བཞིན་སོ་གསུམ་སྟོན་པའི་
རིམ་ལྔའི་ལུང་གི་རིག་པ་པོ་དང་རིག་འཛིན་བཞི།ཞེས་པའི་རིག་པ་པོ་ནི་ཡུལ་
རིག་པ་པོའི་གང་ཟག་དང༌། རིག་ཅེས་པའི་རིག་བྱེད་སྔོན་འཛིན་ལྟ་བུ། འཛིན་
ཞེས་པ་ནི་རིག་བྱའི་ལས་སྔོན་པོ་ལྟ་བུ་ལ་བྱེད་འདྲ་ཞིང༌། བཞི་ཞེས་པ་རྒྱ་དཔེ་
མ་དག་ཅེས་པཎ་ཆེན་གྱིས་རིམ་ལྔའི་ཚིག་འགྲེལ་ལས་གསུངས་པས་གསུམ་
ཟེར་བ་ཡིན་ནམ་སྙམ་མོ།། །།
ཕྱི་ནང་གི་རྐྱེན་གཉིས་ལས་སེམས་དབེན་གྱི་ཡེ་ཤེས་རྣམས་སྐྱེ་ཚུལ།
༈ཕྱི་ནང་གི་རྐྱེན་གཉིས་ལས་སེམས་དབེན་གྱི་ཡེ་ཤེས་རྣམས་སྐྱེ་ཚུལ་ནི།
རྡོར་བཟླས་ཀྱིས་སྙིང་གའི་རྩ་མདུད་ལེགས་པར་གྲོལ་ནས་ཁྱབ་བྱེད་རགས་པ་
དང་བཅས་པ་མི་ཤིགས་པ་ལ་ཞུགས་གནས་ཐིམ་གསུམ་བྱས་པ་ལས་སེམས་
དབེན་གྱི་ཡེ་ཤེས་སྐྱེ་བ་ཡིན་ལ། དེ་ཡང་ལེའུ་གསུམ་པའི་སྒྲོན་གསལ་ལས།

འཇུག་པ་དང་གནས་པ་དང་ལྡང་བ་དང་སྡུད་པའི་རྣལ་འབྱོར་གྱིས་ཞེས་
སོགས་ལྟར་བསམ་གཏན་གཉིས་ཀྱི་སྡུད་རིམ་ཀྱང་དགོས་པ་དང༌། ཡེ་ཤེས་རྡོ་
རྗེ་ཀུན་བཏུས་ལས། སྔགས་དང་ཕྱག་རྒྱས་མངོན་པར་འདུ་བྱས་པའི་རྡོ་རྗེ་དང་
པདྨ་མཉམ་པར་སྦྱར་བ་མེད་པར་རྣམ་པར་ཤེས་པ་གསུམ་ཉེ་བར་མཚོན་པར་
མི་ནུས་སོ། །ཞེས་པ་ལྟར་ལས་ཀྱི་ཕྱག་རྒྱ་ལ་བརྟེན་པའང་དགོས་པར་གསུངས་
སོ། །ལས་རྒྱ་ཟེར་བ་ནི་སྔ་མའི་ལས་ཀྱིས་བུད་མེད་ཀྱི་ལུས་སུ་འཕངས་པ་ལྟར་
གྲུབ་པས་ནའམ། ཡན་ལག་གིས་འཁྱུད་པ་སོགས་ཀྱི་ལས་དངོས་སུ་བྱེད་པས་ན་
དེ་ལྟར་བྱ་ལ། ཡེ་ཤེས་ཀྱི་ཕྱག་རྒྱ་ཟེར་དོན་རང་གི་བསྒོམ་པའི་ཡེ་ཤེས་ཕྱག་རྒྱར་
ཤར་བ་ཙམ་ཡིན་པས་དེ་ལྟར་བརྗོད་(༡༠༨བ)པར་མཁས་པ་དུ་མས་གསུངས་
ལ། རྒྱུད་སྡེ་སྤྱི་རྣམ་ལས། དངོས་གནས་ལ་བུད་མེད་དུ་གྲུབ་པ་མེད་ཀྱང་། ཡེ་
ཤེས་ནི་རང་གི་ཏིང་ངེ་འཛིན་ཡིན་ལ། དེ་རྒྱས་ཤིང་བསྐྱེད་པའི་ཕྱག་རྒྱ་ཡིན་
པས་ན་ཡེ་རྒྱ་ཞེས་བྱའོ་གསུངས་སོ། ལས་རྒྱ་ལ། ལྷན་སྐྱེས། ཞིང་སྐྱེས། སྔགས་སྐྱེས་
གསུམ་ལས་དང་པོ་ནི། དོན་གྱི་འོད་གསལ་ཐོབ་པ་དང༌། གཉིས་པ་ནི་དབེན་
གསུམ་སྒྱུ་ལུས་གང་རུང་ལ་གནས་པ། གསུམ་པ་ནི་བསྐྱེད་རིམ་ལ་གནས་པའོ། །
མཐའ་ཅུང་ཟད་དཔྱད་པ་ལ་ཁ་ཅིག །སྒྱུ་ལུས་ཐོབ་ནས་བུད་མེད་ཀྱི་རྟེན་དུ་
གནས་པ་མི་སྲིད་ཟེར་ན། ལས་རྒྱ་ལ་ལྷན་སྐྱེས་ཀྱི་ཕྱག་རྒྱ་མ་མེད་པར་ཐལ།
དམ་བཅའ་དེའི་ཕྱིར། ཁྱབ་སྟེ། ལྷན་སྐྱེས་ཀྱི་ཕྱག་རྒྱ་ཡིན་ན་སྒྱུ་ལུས་ཐོབ་པས་
ཁྱབ་པའི་ཕྱིར། དེ་ཡིན་ན་དོན་གྱི་ལྷན་སྐྱེས་ཐོབ་པས་ཁྱབ་པའི་ཕྱིར། གཞན་
ཡང་། བུད་མེད་ཀྱི་རྟེན་ལ་དངོས་སུ་འཚང་རྒྱ་བ་མེད་པར་ཐལ་ལོ། །འདོད་མི་
ནུས་ཏེ། སྔར་གུར་བུད་མེད་བསྡུ་བའི་ཕྱིར་གསུངས་ཚུལ་འཆད་པ་ལ་གསལ་
སྒྲོན་ལས་དེ་ཡོད་པར་གསུངས་པའི་ཕྱིར་རོ། །འོ་ན་ཚེ་འདིར་སེམས་དབེན་
སྐྱེ་བ་ངེས་པར་ལས་རྒྱ་ལ་ལྟོས་སམ་ཞེ་ན། འདི་ལ་བཞེད་པ་མི་འདྲ་བ་གསུམ་
གསུངས་ཏེ། ཁ་ཅིག་གིས་ཚེ་འདིར་སེམས་དབེན་ཙམ་པོ་བ་སྐྱེ་བའང་དེ་ལ་ལྟོས་

གསུངས་པ་དང་། འགའ་ཞིག་དེ་མི་ལྟོས་ཀྱང་སེམས་དབེན་མཐར་ཐུག་དེ་ལ་
ལྟོས་གསུངས་པ་དང་། དབང་པོ་ཤིན་ཏུ་རྣོན་པོ་འགའ་ནི་སྐབས་གང་དུའང་
ལས་རྒྱ་ལ་མི་ལྟོས་གསུངས་པ་ཡང་ཡོད་པར་བཤད་དོ། །དེ་རྣམས་ལས་
ངེས་པའི་དོན་དུ་གཟུང་ཞེ་ན། མཁས་པ་དེ་དག་གི་བཞེད་པ་འདི་འཐད་མི་
འཐད་ཅེས་བདག་ལྟའི་བླུན་པོས་རང་སྟོབས་ཀྱིས་སྨྲ་མི་ནུས་(༡༠༩ན)ཀྱང་།
བཞེད་པ་བར་པ་ཉིད་རྗེ་བདག་ཉིད་ཆེན་པོའི་དགོངས་པར་གནས་སམ་སྙམ་
སྟེ། ཡེ་ཤེས་རྡོ་རྗེ་ཀུན་བཏུས་ཀྱི་རྣམ་བཤད་ལས། འདིར་ཕྱག་རྒྱ་དང་སྟོང་པ་
གསུམ་རྗེས་སུ་འགྲོ་ལྡོག་ངེས་པར་གསུངས་པ་ནི། སྒྱུ་མའི་སྐུ་སྒྲུབ་ནུས་པའི་
སེམས་དབེན་གྱི་སྟོང་པ་བཞི་རྫོགས་པར་སྐྱེ་བ་ཕྱག་རྒྱ་ལ་ངེས་པར་ལྟོས་དགོས་
པ་ཡིན་ཏེ། དེ་མེད་ན་སེམས་དབེན་གྱི་མཚན་ཉིད་འགའ་ཞིག་ཚང་བའི་ཡེ་
ཤེས་གསུམ་སྐྱེ་ཡང་མཚན་ཉིད་རྫོགས་པ་མི་སྐྱེ་བའི་ཕྱིར་རོ། །ཞེས་དང་། འདིར་
གསལ་སྒྲོན་ལས་ཀྱང་། ཡེ་ཤེས་དེ་ཡང་བདེ་བ་ཆེན་པོའི་ཐབས་སུ་གསུངས་
པའི་བདེ་ཆེན་ནི།སྤྱོད་བསྡུས་སུ་སྒྱུ་ལུས་སུ་གསུངས་པས།སྒྱུ་ལུས་ཀྱི་སྒྲུབ་གཞིའི་
སེམས་དབེན་གྱི་ཡེ་ཤེས་གསུམ་རྫོགས་པར་སྐྱེད་པ་ལ་ཕྱིའི་ཕྱག་རྒྱ་དགོས་སོ། །
ཞེས་ལུང་སྔ་མས་དེ་མེད་ཀྱང་སེམས་དབེན་གྱི་མཚན་ཉིད་འགའ་ཞིག་ཚང་
བའི་ཡེ་ཤེས་གསུམ་སྐྱེ་བར་གསུངས་པའི་ཕྱིར་དང་། གཉིས་ཀས་སྒྱུ་མའི་སྐུ་
སྒྲུབ་ནུས་པ་དང་། སྒྲུབ་གཞི་སྟོང་པ་གསུམ་རྫོགས་པར་སྐྱེད་པ་ཞེས་ཁྱད་པར་
སྦྱར་བའི་ཕྱིར་རོ། །དེས་ན་སེམས་དབེན་ཙམ་པོ་བ་སྐྱེ་བ་དེ་ལ་མི་ལྟོས་པར་
གྲུབ་བམ་སྙམ་ཞིང་། གཞུང་དེ་གཉིས་ཀར་ཕྱག་རྒྱ་དང་ཡེ་ཤེས་གསུམ་རྗེས་སུ་
འགྲོ་ལྡོག་གི་ངེས་པ་ཡེ་ཤེས་རྡོ་རྗེ་ཀུན་བཏུས་ཀྱི་ལུང་གིས་བསྒྲུབས་པས་དབང་
པོ་རྣོན་པོས་ཀྱང་སེམས་དབེན་མཐར་ཐུག་བསྐྱེད་པ་དེ་ལ་ལྟོས་པར་གྲུབ་སྙམ་
མོ། །དེ་ལ་ཁོ་ན་རེ། ཕྱིའི་ཕྱག་རྒྱ་རྙེད་ཀྱང་དེ་སྤངས་ནས་ཡེ་རྒྱ་ལ་བརྟེན་པ
དེ་ལས་རྒྱས་ཡེ་རྒྱ་དང་འདྲ་བའི་བདེ་ཆེན་བསྐྱེད་མི་ནུས་པ་ལ་བཤད་པ་མི་

འཐད་པར་ཐལ། དེ་འདྲ་མི་སྲིད་པའི་ཕྱིར། མ་གྲུབ་ན། སེམས་དབེན་གྱི་དོན་
དུ་སྤྱོད་པ་བྱེད་པ་ལ་དེ་འདྲ་སྲིད་པར་ཐལ། (༡༠༩བ)འདོད་ན། དེས་སེམས་
དབེན་སྐྱེད་པ་ཕྱིའི་ཕྱག་རྒྱ་ལ་མི་ལྟོས་པར་ཐལ། དེ་ལ་ཕྱིའི་ཕྱག་རྒྱ་དང་ཡེ་ཤེས་
ཀྱི་ཕྱག་རྒྱ་གཉིས་ལས་བདེ་བ་བསྐྱེད་པ་ལ་ཡེ་རྒྱ་མཆོག་ཡིན་པའི་ཕྱིར་ཟེར་ན་
མ་ཁྱབ་སྟེ། འདིར་ཕྱག་རྒྱ་བསྟེན་པ་ནི་བདེ་བ་བསྐྱེད་པ་ཙམ་གྱི་ཕྱིར་མ་ཡིན་གྱི་
གཙོ་བོ་ཁྱབ་བྱེད་ཀྱི་རླུང་ཕྲ་མོ་འཆི་རིམ་བཞིན་སྙིང་གར་སྡུད་པའི་ཕྱིར་ཡིན་
པ་གང་ཞིག །རླུང་དེ་དེ་ལྟར་སྡུད་པ་ལ་ཕྱག་རྒྱ་སྲོག་རྩོལ་དུ་འགྲོ་ཚུལ་དངོས་
ཀྱི་ཕྱག་རྒྱ་མཆོག་ཡིན་པའི་ཕྱིར་རོ། །སེམས་དབེན་མན་ཆད་དུ་སྟོང་པ་གསུམ་
ཞེས་གསུངས་པ་ནི་འོད་གསལ་ཉེར་ཐོབ་ཏུ་བསྡུས་པར་གསུངས་པ་ལ། ཁ་
ཅིག །སེམས་དབེན་མན་ཆད་ཀྱི་དཔེའི་འོད་གསལ་དང་། ཉེར་ཐོབ་མི་འགལ་
ཟེར། དེ་མན་གྱི་དཔེའི་འོད་གསལ་རྣམས་ཆོས་ཅན། ཉེར་ཐོབ་ཡིན་པར་ཐལ།
དེ་མན་ཆད་དུ་དེ་གཉིས་མི་འགལ་བའི་ཕྱིར། རྟགས་ཁས། འདོད་ན། དེ་ཆོས་
ཅན། སྣང་ངོར་སྟོན་གནམ་གཡའ་དག་པ་ལ་སྲོད་ཀྱི་སྨག་འཐུག་པོས་ཁྱབ་པ་
ལྟ་བུར་སྣང་བའི་ཡེ་ཤེས་ཡིན་པར་ཐལ། འདོད་པའི་ཕྱིར། འདོད་མི་ནུས་ཏེ།
སྣང་ངོར་སྟོན་གནམ་གཡའ་དག་ལ་སླད་བྱེད་ཀྱི་སྐྱོན་གསུམ་དང་བྲལ་བ་ལྟ་
བུར་སྣང་བའི་ཡེ་ཤེས་ཡིན་པའི་ཕྱིར། དེར་ཐལ། དཔེའི་འོད་གསལ་གྱི་ཡེ་ཤེས་
ཡིན་པའི་ཕྱིར། དེ་ནས་སེམས་དབེན་མན་ཆད་ཀྱི་དཔེའི་འོད་གསལ་རྣམས་
ཉེར་ཐོབ་ཏུ་བསྡུས་ནས་བཤད་ཀྱང་དེ་ཉེར་ཐོབ་ཡིན་མི་དགོས་སོ། །བྱས་པ་ལ་
ཁོ་ན་རེ། སྣང་མཆེད་ཐོབ་གསུམ་པོའི་གང་རུང་ཡིན་ན་འོད་གསལ་གྱི་ཡེ་ཤེས་
མ་ཡིན་དགོས་པར་ཐལ། འདོད་པའི་ཕྱིར། འདོད་ན། དོན་གྱི་འོད་གསལ་གྱི་སྔ་
ཕྱིར་བྱུང་བའི་སྣང་བ་གསུམ་པོའི་གང་རུང་ཡིན་ན་དཔེའི་འོད་གསལ་མ་ཡིན་
དགོས་(༡༡༠ན)པར་ཐལ། འདོད་པའི་ཕྱིར། འདོད་ན། དེ་གསུམ་གང་རུང་ཡང་
ཡིན་དཔེའི་འོད་གསལ་ཀྱང་ཡིན་པ་མེད་པར་ཐལ་ལོ། །འདོད་ན། དེ་ཡོད་པར་

ཐལ། དེ་གསུམ་གང་རུང་ཡང་ཡིན་དབང་གསུམ་པའི་ལམ་དུ་གྱུར་པའི་དཔེའི་
འོད་གསལ་ཀྱང་ཡིན་པའི་གཞི་མཐུན་ཡོད་པའི་ཕྱིར། མ་གྲུབ་ན། དབང་གསུམ་
པའི་ལམ་དུ་གྱུར་པའི་དཔེའི་འོད་གསལ་མེད་པར་ཐལ། མ་གྲུབ་པ་གང་ཞིག་
དབེན་གསུམ་པ་དང་སྒྱུ་ལུས་པ་གང་གི་རྒྱུད་ལའང་དེ་མེད་པའི་ཕྱིར། དེར་
ཐལ། དབེན་གསུམ་སྒྱུ་ལུས་དང་བཅས་པ་དབང་གཉིས་པའི་ལམ་ཡིན་པའི་
ཕྱིར། གོང་དུ་དེ་མེད་པར་འདོད་མི་རིགས་ཏེ། གསང་སྔགས་མིང་གྲགས་ལས།
ནང་དཀྱིལ་གཉིས་པ་བྷ་གའི་དཀྱིལ་འཁོར་དུ། །ཤེར་དབང་བསྐུར་བས་ཡིད་
སྒྲིབ་གང་སྣང་ཀུན། །བདེ་སྟོང་འཆར་བའི་དྲི་མ་དག་པ་གཞི། །ལམ་ནི་དཔེ་
དང་དོན་གྱི་འོད་གསལ་དབང་། །ཞེས་གསུངས་པའི་ཕྱིར་ཟེར་ན། འདི་ཡང་སྒྲ་
ཇི་བཞིན་དུ་འཛིན་པར་རིགས་དཀའ་འམ་སྙམ་སྟེ། གསང་བདེ་འཇིགས་གསུམ་
སོགས་ཀྱི་དབང་ཆོག་དང་། སྔགས་རིམ་དང༌། རྒྱལ་དབང་གི་གསང་འཇིགས་
ཀྱི་དབང་ཊཱིཀ་གང་ལས་ཀྱང་མ་བཤད་པའི་ཕྱིར་རོ། །སྣང་བ་གསུམ་པོའི་གང་
རུང་ཡིན་ན་དཔེའི་འོད་གསལ་མ་ཡིན་དགོས་ཏེ། ཐམས་ཅད་སྟོང་པ་དང་ཐོབ་
མཆེད་ཀྱི་གཞི་མཐུན་མེད་པའི་ཕྱིར་ཏེ། བསྐྱེད་རིམ་དངོས་གྲུབ་རྒྱ་མཚོ་ལས།
འཆི་བ་འོད་གསལ་ལས་ལྡང་བའི་ལྡང་སེམས་གསལ་མི་གསལ་གཉིས་པོ་དེ་
འཆི་སྲིད་ཡིན་ནམ་བར་སྲིད་ཡིན་ནམ་དེ་གཉིས་གང་ལའང་མི་གཏོགས་པར་
འདོད་གྲང་། དང་པོ་ལྟར་ན་ཐམས་ཅད་སྟོང་པ་(༡༡༠བ)ཡིན་པས་ཉེར་ཐོབ་
དང་མཆེད་པ་ཡིན་པ་ཉམས་སོ། །ཞེས་གསུངས་པའི་ཕྱིར། ཡང་ཁ་ཅིག །སེམས་
དབེན་སྐྱེ་བ་ལུས་ལ་གནད་དུ་བསྣུན་པ་ལ་མི་ལྟོས་ཏེ། སྙིང་གའི་རྩ་མདུད་གྲོལ་
ནས་རྡོ་རྗེའི་ལུས་ལ་གནད་དུ་བསྣུན་མི་དགོས་པའི་ཕྱིར། དེར་ཐལ། དེ་ལྟར་དུ་
འཇམ་དབྱངས་དགའ་བློ་སོགས་མཁས་པ་ཐམས་ཅད་ཀྱིས་བཤད་པར་གསང་
སྔགས་མིང་གྲངས་ལས་བཤད་པའི་ཕྱིར། ཟེར་ན། སེམས་དབེན་ཆོས་ཅན། ཁྱོད་
སྐྱེ་བ་ལུས་ལ་གནད་དུ་བསྣུན་པ་ལ་ལྟོས་པར་ཐལ། རླུང་དབུ་མར་འཛུད་པའི་

སྒོ་ཡོད་པའི་གནད་ཆེས་སའི་སྙིང་གའི་ཧཱུཾ་ལས་རླུང་འཇུག་གནས་ལྡང་གསུམ་
ལ་དམིགས་ནས་རྡོར་བཟླས་བྱེད་པ་དང༌། སྙིང་གར་བསམ་གཏན་གཉིས་ཀྱི་
སྡུད་རིམ་བྱེད་པ་ལ་ལྟོས་པའི་ཕྱིར། ཁྱབ་སྟེ། རླུང་དབུ་མར་འཇུག་པའི་སྒོ་ཡོད་
པའི་ལུས་ཀྱི་གནད་ཆེ་སར་དམིགས་པ་གཏད་ནས་བསྒོམས་པ་ལ་ལུས་ལ་
གནད་དུ་བསྣུན་ཞེས་བཤད་པར་ཡིག་ཆུང་གི་སྐོར་ལས་འབྱུང་བའི་ཕྱིར་རོ། །
གཞན་ཡང་། སེམས་དབེན་སྐྱེ་བ་ལུས་ལ་གནད་དུ་བསྣུན་པ་ལ་ལྟོས་པར་ཐལ།
གསལ་སྒྲོན་ལས། ངག་དབེན་རྡོར་བཟླས་ཀྱིས་སྤྱིར་སྟོང་པ་བཞི་ཇི་ཙམ་ཞིག་
འདྲེན་ཐུབ་མི་ཐུབ་མི་དཔྱོད་པར། སེམས་དབེན་འདྲེན་ཐབས་ཀྱི་དམིགས་པ་
གསར་དུ་བསྣོན་པ་ནི་མི་ལེགས་ཏེ། སེམས་དབེན་འདྲེན་པའི་ནང་གི་ལུས་ལ་
གནད་དུ་བསྣུན་པའི་གཙོ་བོ་དོར་ནས། ཐབས་ཕྲ་མོ་རྣམས་འཆད་པར་སྣང་
བའི་ཕྱིར་རོ། །ཞེས་གསུངས་པའི་ཕྱིར། འདི་ས་ལམ་རྣམ་གཞག་གི་དགོངས་
པའང་ཡིན་ཏེ། དོན་གྱི་འོད་གསལ་ཐོབ་ནས་ལུས་ལ་གནད་དུ་བསྣུན་པ་
(༡༡༡ན)དགོས་པར་མ་གསུངས་སོ། །
འདིར་སྨྲས་པ། སྐྱེ་འཆི་བར་དོའི་སྣང་བ་སྐུ་གསུམ་དུ། །སྒྱུར་བྱེད་རིམ་པ་
དང་པོའི་རྣལ་འབྱོར་དང༌། །སྒོ་གསུམ་རྡོ་རྗེ་གསུམ་དུ་སྒྲུབ་པའི་ཐབས། །དབེན་
གསུམ་ལམ་འདི་སྐལ་བཟང་འཇུག་ངོགས་མཆོག །
༈དྷཱིཿ རབ་འབྱམས་རྒྱལ་བའི་རྣམ་དག་འོད་གསལ་ཐུགས། །བཞིན་ལག་
མཚན་དཔེའི་གར་གྱིས་རྣམ་རོལ་བ། །འཇམ་དཔལ་ཞི་དང་ཁྲོ་རྒྱལ་འཇིགས་
མཛད་ལྷ། །ཚེ་རབས་གཏན་གྱི་སྐྱབས་ཕྱིར་སླར་ཡང་གུས། །
བདེན་པ་གཉིས་ཀྱི་རྫོགས་རིམ་བཤད་པ།
༈ གཉིས་པ་བདེན་པ་གཉིས་ཀྱི་རྫོགས་རིམ་བཤད་པ་ལ་གསུམ། ཀུན་རྫོབ་

སྒྱུ་མའི་རྫོགས་རིམ་བཤད་པ། དོན་དམ་འོད་གསལ་གྱི་རྫོགས་རིམ་བཤད་
པ། བདེན་གཉིས་ཟུང་འཇུག་གི་རྫོགས་རིམ་བཤད་པའོ། །དང་པོ་སྒྱུ་ལུས་ཀྱི་
གདམས་པ་དངོས་ལ་ཉན་པ་པོ་བསྐྱེད་རིམ་དབེན་གསུམ་དང་བཅས་པ་ལ་
བསླབས་ཤིང་། བདེན་གཉིས་སོ་སོ་བ་དང་དབྱེར་མེད་ཀྱི་རྫོགས་རིམ་ལ་མོས་
པའི་སློབ་མས། བླ་མ་རིང་དུ་མཉེས་པར་བྱས་པའི་འོག་ཏུ་ཚོགས་ཀྱི་འཁོར་ལོ་
སོགས་ཀྱིས་མཆོད་ཅིང་བསྟོད་དེ། བསྐྱེད་རིམ་ནས་སེམས་དབེན་གྱི་བར་དུ་
ལྷའི་སྐུར་མོས་པའི་གཞི་མོས་པ་ཙམ་མ་གཏོགས་ལྷའི་སྐུར་དངོས་སུ་སོང་བ་
མེད་པས། མོས་པ་ཙམ་མིན་པར་སྒྱུ་མའི་སྐུ་བསྐྱེད་ཚུལ་བསྟན་དུ་གསོལ་ཞེས་
གསོལ་བ་གདབ་བོ། ། གསང་སྔགས་ཀྱི་དཀའ་གནས་ཕལ་མོ་ཆེ་བླ་མའི་མན་
ངག་ལ་ལྟོས་ཤིང་ཁྱད་པར་སྒྱུ་མའི་སྐུ་སྒྲུབ་པའི་ཚུལ་ནི་དེ་ལ་ལྟོས་ཚབས་ཤིན་
ཏུ་ཆེ་ཞིང་། དེའི་མན་ངག་ཡོད་ས་ཡང་རིམ་ལྔ་དང་། སྤྱོད་བསྡུས་གཉིས་དེའི་
ནང་ནས་ཀྱང་སྤྱོད་བསྡུས་སུ་གསུངས་སོ། །(༡༡༡བ)དེ་ལྟ་ན་སྒྱུ་མའི་སྐུ་དེ་སྒྲུབ་
པའི་གཞི་དེ་ཇི་ལྟ་བུ་ཞེ་ན། ཐ་མལ་པ་ལ་སྐྱེ་འཆི་སོགས་ཀྱི་འཁོར་བའི་རྒྱུར་གྱུར་
པའི་རླུང་སེམས་ཙམ་ལས་དེ་སྒྲུབ་པ་ཡིན་ནོ། །རླུང་སེམས་ཙམ་ལས་དེ་སྒྲུབ་
ཚུལ་ནི། སེམས་དབེན་མཐར་ཐུག་གི་དཔེའི་འོད་གསལ་གྱི་བཞོན་པའི་རླུང་
གིས་ཉེར་ལེན་དང༌། འོད་གསལ་གྱི་ཡེ་ཤེས་དེས་ལྷན་ཅིག་བྱེད་རྐྱེན་བྱས་པ་
ལས་སྒྱུ་མའི་སྐུ་དེ་འགྲུབ་པ་ཡིན་ནོ། །མཐའ་དཔྱད་པ་ལ་ཁ་ཅིག །སེམས་ཅན་གྱི་
ལུས་ལ་རགས་པ་གནས་སྐབས་པའི་ལུས་དང་། ཕྲ་བ་གཉུག་མའི་ལུས་གཉིས་
ལས་དང་པོ་ནི་མངལ་དུ་ཉིང་མཚམས་སྦྱར་མ་ཐག་མ་སྐྱེས་ཏེ། དེ་ལྟར་དུ་
གསལ་སྒྲོན་སོགས་ལས་བཤད་པའི་ཕྱིར་ཟེར་ན། འོ་ན་མངལ་དུ་ཉིང་མཚམས་
སྦྱར་མ་ཐག་འབྱུང་ལུས་རགས་པ་བླངས་མ་ཟིན་པར་ཐལ་ལོ། །འདོད་མི་ནུས་
ཏེ། མཛོད་ལས། འདོད་པར་དང་པོ་རྣམ་སྨིན་གཉིས། །རྙེད་དེ་བརྫུས་ཏེ་སྐྱེ་བས་
མིན། །ཞེས་མངལ་སྐྱེས་ཀྱིས་དང་པོ་མངལ་དུ་ཉིང་མཚམས་སྦྱར་མ་ཐག་རྣམ་

སྨིན་གྱི་ལུས་དབང་གསར་དུ་རྙེད་པར་གསུངས་པའི་ཕྱིར་དང༌། ཡེ་ཤེས་རྡོ་རྗེ་
ཀུན་བཏུས་ཀྱི་རྣམ་བཤད་ལས་ཀྱང་།འབྱུང་བ་དེ་རྣམས་ལས་ཕུང་པོ་ལ་སོགས་
པ་འབྱུང་བར་གསུངས་པ་ནི། དེ་རྣམས་སྔར་མེད་གསར་དུ་བྱུང་བ་མིན་གྱི་སྔར་
ཐོབ་ཟིན་པ་རྣམས་ཡོངས་སུ་རྫོགས་པར་གྱུར་པའོ། །ཞེས་གསུངས་པའི་ཕྱིར།
དེས་ན་དེའི་དོན་ནི་དེའི་ཚེ་དབང་པོ་དང་ཡན་ལག་ཀུན་ཚང་གི་ལུས་རགས་
པ་འདི་མེད་པའི་དོན་ཡིན་ནམ་སྙམ་མོ། །གླེང་གཞི་སྦས་བཤད་ཀྱི་རྡོར་ཕྲེང་
གི་ལུང་དོན་འཆད་པའི་ཊཱི་ཀ་ལས་ཀྱང་། གཟུགས་ཀྱི་ཕུང་པོ་དང་རྣམ་པར་
ཤེས་པ་ནི་གོང་དུ་འཕེལ་བའི་ཚུལ་དུ་འབྱུང་ངོ་། །ཞེས་(༡༡༢ན)གསུངས་སོ། །
ལུང་དེའི་གོང་དུ་མངལ་དུ་ཕུང་པོ་ལྔའི་ནང་ནས་ཚོར་བ། འདུ་ཤེས། འདུ་བྱེད་
ཀྱི་ཕུང་པོ་ནི་སྔར་མེད་གསར་དུ་འབྱུང་བ་དང༌། ཞེས་གསུངས་པ་འདིའི་དོན་
ཇི་ལྟར་ཡིན་བརྟག་པར་བྱ་སྟེ། རྣམ་ཤེས་གྱི་ཕུང་པོ་གྲུབ་པ་ན་དེའི་འཁོར་དུ་
ཚོར་འདུ་སོགས་ངེས་པར་ཡོད་དགོས་པའི་ཕྱིར་ཏེ་སེམས་བྱུང་ཀུན་འགྲོ་ཡིན་
པའི་ཕྱིར་རོ། །མཆན་འགྲེལ་ལས་ཀྱང༌། ཡིད་དང་ལུས་ཀྱི་སྐྱེ་མཆེད་སྔ་ནས་
གྲུབ་ཀྱང༌། སྐྱེ་མཆེད་ལྷག་མ་རིམ་གྱིས་རྫོགས་པར་འགྱུར་གསུངས་པ་ཙམ་མ་
གཏོགས་ཚོར་འདུ་སོགས་སྔར་མེད་གསར་དུ་འབྱུང་བར་མ་གསུངས་སོ། །ཁོ་
ན་རེ། འདིའི་ལུས་ཕྲ་རགས་ནི་དབང་རྟེན་གྱི་གཟུགས་ཕུང་ལ་བྱེད་ལ། མཛོད་
ཀྱིས་དང་པོར་རྣམ་སྨིན་གྱི་ལུས་དབང་རྙེད་པར་གསུངས་པ་ཡིན་པས། དེ་
འདིར་འདྲེན་པ་མ་འབྲེལ་ལོ་ཞེ་ན། རྣམ་སྨིན་གྱི་ལུས་དབང་རྟེན་མེད་པའི་
ཡན་གར་བ་སྲིད་པར་ཐལ་བའམ་ཡང་ན་དེའི་ཚེའང་གསར་དུ་རྙེད་པའི་
ལུས་དབང་དེ་ཤིན་ཏུ་ཕྲ་བའི་བར་དོའི་ཡིད་ལུས་ལ་བརྟེན་པར་ཐལ་ལོ། །སྒྱུ་
ལུས་ལ་ཕྱི་ལྡང་དང་ནང་ལྡང་གཉིས་གསུངས་ན་དེ་གཉིས་ཀྱི་ཁྱད་པར་ཅི་ལྟ་
བུ་ཞེ་ན། སྒྱུ་ལུས་ཐོག་མར་གྲུབ་པའི་ཚེ་ལུས་ཀྱི་ནང་གི་དྷུ་ཏཱིའི་དབུས་སུ་ལྡང་
བ་ལ་ནང་ལྡང་དང་། དང་པོ་ལུས་ཀྱི་ཕྱི་རོལ་ཏུ་ལྡང་བ་ལ་ཕྱི་ལྡང་དུ་བྱེད་

ལ། དེའང་རྒྱུད་སྟོད་སྨད་ཀྱི་ཡིག་ཆས་ཕྱི་ལྡང་དང༌། མཁས་གྲུབ་ནོར་བཟང་
དང་། རྒྱལ་བ་དབེན་ས་པ་སོགས་ཀྱིས་ནང་ལྡང་བཞེད་ལ། པཎ་ཆེན་ཆོས་
རྒྱན་གྱིས་དེ་གཉིས་ཀ་འཐད་པར་གསུངས་ཞེས་དབྱངས་ཅན་དགའ་བློས་
གསུངས་སོ། །ལུགས་ཕྱི་མའི་རྗེས་འབྲངས་ཁ་ཅིག །སྤྱིར་སྒྱུ་ལུས་ཕྱི་ལྡང་ནང་
(༡༡༢བ)ལྡང་མི་འགལ་ཏེ། དྷུ་ཏཱིའི་ཕྱི་དང་ལུས་ཀྱི་ནང་དུ་ལྡང་བ་དེ་ཕྱི་ལྡང་
ནང་ལྡང་གཉིས་ཀ་ཡིན་པའི་ཕྱིར། ཟེར་ན། སྒྱུ་ལུས་གཅིག་ལ་ཕྱི་ལྡང་ནང་
ལྡང་གཉིས་ཀ་ཡིན་པ་ཡོད་པར་ཐལ། དམ་བཅའ་དེའི་ཕྱིར། འདོད་མི་ནུས་
ཏེ། པཎ་ཆེན་རྫོགས་རིམ་ལས། གཞི་གཅིག་ལ་ལྟོས་པའི་དེ་གཉིས་འགལ་
ཡང་། ཞེས་གསུངས་པའི་ཕྱིར། བྱས་པ་ལ་ཁོ་ན་རེ། དེ་ནི་གཞི་དྷུ་ཏཱི་ལ་ལྟོས་
པའི་ཕྱི་ལྡང་ནང་ལྡང་འགལ་བ་དང་། ལུས་ལ་ལྟོས་པའི་དེ་གཉིས་འབ
བའི་དོན་ཡིན་གྱི། དེ་གཉིས་མི་འགལ་ཏེ། དེ་ཉིད་ལས། སྤྱིར་དེ་གཉིས་མི་
འགལ་ཏེ་ཞེས་གསུངས་པའི་ཕྱིར་ཟེར་ན་མ་ཁྱབ་སྟེ། དེ་ནི་སྤྱིར་དེ་གཉིས་སུ་
ཡོད་པ་མི་འགལ་ཞེས་པའི་དོན་ཡིན་པའི་ཕྱིར་ཏེ། དེའི་སྒྲུབ་བྱེད་དུ་སྤྱིར་གྱི་
བར་དོ་ཕྱི་ལྡང་ནང་ལྡང་གཉིས་ཀ་འཐད་པའི་ཕྱིར། ཞེས་གཉིས་ཀ་འཐད་
པར་གསུངས་ཀྱི་གཉིས་ཀ་ཡིན་པ་ཡོད་པའི་ཕྱིར་མ་གསུངས་པའི་ཕྱིར་
དང༌། གསལ་སྒྲོན་ལས་ཀྱང༌། ལུས་ཀྱི་ཕྱི་རོལ་ལམ་ཞེས་པས་ཕྱི་ལྡང་དང༌།
ནང་གང་དུ་འདོད་པ་དེར་ཞེས་པས་ནང་ལྡང་གི་ཚུལ་བསྟན་པ་ཡིན་
པའི་ཕྱིར།དེས་ན་ཕྱི་ལྡང་ནང་ལྡང་ནི་ལུས་ཀྱི་ཕྱི་དང་ནང་དུ་ལྡང་ཚུལ་
གྱི་དབྱེ་བས་བཏགས་པ་སྟེ། ཡིག་ཆུང་གི་སྐོར་ནའང་། སྒྱུ་མའི་སྐུར་ལྡང་
པར་ཅན་གཉིས་ཡོད ་པ ་དེ ་བླ ་མ ས ་མ ན ་ང ག ་གི ས ་བ སྟ ན ་
པར ་བྱ་གསུངས་པའི་ལྡང་ཚུལ་གཉིས་ཀྱང་ཕྱི་ན ང ་གི ་ལྡ ང ་ཚུལ ་ལ ་
བྱེད་དམ་སྙམ་མོ། །དེ་ལ་པཎ་ཆེན་བསོད་གྲགས་ཀྱིས། ནང་ལྡང་
འདོད་པ་ལ་གཟུགས་མེད་དུ་སྐྱེ་བར་འགྱུར་བའི་མི་འཆི་བ་ན་ལུས་

དེའི་ནང་དུ་གཟུགས་མེད་ཀྱི་སྐྱེ་སྲིད་གྲུབ་པ་ཞིག་འདོད་དགོས་ཤིང་།
དེ་འདོད་ན་གཟུགས་མེད་དུ་སྐྱེ་བའི་ཚེ་རྣམ་ཤེས་སྤྱི་བོ་ནས་འཕོ་བར་བཤད་
པ་དང་འགལ་(༡༡༣ན)བར་གསུངས་སོ། །ཕྱི་ལྡང་ལའང་རྣམ་ཤེས་ལུས་ཀྱི་ནང་
ནས་ཕྱི་རོལ་ཏུ་བགྲོད་པ་བར་དོའི་ལུས་ལ་མི་ལྟོས་པར་ཐལ། བར་དོ་ལ་ཡང་ཕྱི་
ལྡང་འཐད་པའི་ཕྱིར་ཏེ། སྒྱུ་ལུས་ལ་དེའི་ཕྱིར། འདོད་ན། མི་ལྟ་བུ་ཤི་ནས་དཔག་
ཚད་ལ་སོགས་པས་བར་དུ་ཆོད་པའི་སྐྱེ་གནས་སུ་འཇུག་པ་ལའང་བར་སྲིད་ལ་
མི་ལྟོས་པར་ཐལ་ལོ། །འདོད་ན་ནི། མཛོད་ལས། འབྲུ་ཡི་རྒྱུན་དང་ཆོས་མཐུན་
ཕྱིར། །སྲིད་པ་ཆད་ལས་བྱུང་བ་མིན། །ཞེས་པ་དང་འགལ་ལོ། །འཆི་བའི་འོད་
གསལ་གྱི་ངང་ནས་རྣམ་ཤེས་ལུས་ཀྱི་ཕྱི་རོལ་ཏུ་ལྡང་བ་ཡིན་ཏེ། འོད་གསལ་
ལ་ལུགས་འབྱུང་ལྡོག་གི་འོད་གསལ་གཉིས་སུ་དབྱེ་བ་ཡོད་པའི་ཕྱིར། ཞེ་ན། འོ་
ན་དཔག་ཚད་སོགས་ཀྱིས་བར་ཆོད་པའི་སྐྱེ་སྲིད་དུའང་ལུགས་ལྡོག་གི་འོད་
གསལ་ལས་འཇུག་པར་ཁས་བླང་ཆོག་པས་བར་སྲིད་མེད་ཀྱང་འཆི་སྲིད་ཆད་
ནས་སྐྱེ་སྲིད་མ་བྱུང་བའི་བར་ཡོད་མི་དགོས་ཞེས་ཕལ་ཆེན་པས་སྨྲས་ན། སྲིད་
པ་ཆད་ལས་བྱུང་བ་མིན། །ཞེས་པ་སྐྱོན་དུ་མི་འཇུག་པར་ཐལ་སྙམ་པ་འབྱུང་
ན་དོགས་གནས་ཡིན་མིན་དཔྱད་འཚལ། འོད་གསལ་ལ་ལུགས་འབྱུང་ལྡོག་གི་
དབྱེ་བའང་རྗེ་ཡབ་སྲས་ཀྱི་གསུང་ལས་བཤད་པ་ཁོ་བོའི་དཀྱུས་ཐུང་མིག་གིས་
ནི་མ་མཐོང་ངོ་། །ཁ་ཅིག །རིམ་པ་གསུམ་པའི་སྐབས་འདིར་རྣལ་འབྱོར་པའི་
བསམ་ངོ་ན་སྐུ་དེ་ལྟ་བུ་ཐོབ་པར་མོས་པ་དང་སྣང་བ་ཙམ་ཡིན་གྱི་དངོས་སུ་
སྐུ་དེ་འདྲ་ཐོབ་པ་མིན་ཏེ། སྔགས་རིམ་ལེའུ་བཅུ་གསུམ་པ་ལས། འདི་རྨི་ལམ་
གྱི་ཡིད་ལུས་དང་འདྲ་བ་ཅིག་ཏུ་སྤྱོད་བསྡུས་ལས་གསུངས་པས་རྣལ་འབྱོར་
པའི་བསམ་ངོ་ན་དེ་འདྲ་བའི་སྐུ་ཐོབ་(༡༡༣བ)པར་སྣང་བའི་ཡེ་ཤེས་ཀྱི་སྐུ་
ཡིན་གྱི་དངོས་པོ་ལ་དེ་ལྟ་བུ་ཐོབ་པ་མིན་པས། ཞེས་གསུངས་པའི་ཕྱིར་ཟེར་
ན། སྐྱོན་མེད་དེ། དེ་ནི་འདིར་གསལ་སྒྲོན་ལས། སློབ་པའི་ཟུང་འཇུག་གི་སྒྱུ་

མའི་སྐུ་ཐོབ་ཕྱིན་ཆད་ནས་དེའི་རིགས་འདྲ་མི་འཆད་པས་དངོས་པོ་ལ་གནས་
པ་ཞེས་བྱ་ལ། ཞེས་དང༌། རིམ་པ་གསུམ་པའི་སྒྱུ་ལུས་ནི། །ཞེས་པ་ནས། སྔ་མ་
ལྟར་མི་གནས་པ་ལ་བསམས་ནས་རྣལ་འབྱོར་པའི་བསམ་ངོ་ན་གནས་པའི་
ཡེ་ཤེས་ཀྱི་སྐུ་ཞེས་བརྗོད་ན་འགལ་བ་མེད་དོ། །ཞེས་དངོས་པོ་ལ་གནས་མི་
གནས་དང་བསམ་ངོ་ན་གནས་པ་ཡིན་མིན་གྱི་ཁྱད་རིགས་འདྲ་རྒྱུན་མི་ཆད་
པའི་རྡོ་རྗེའི་སྐུ་ཡིན་མིན་གྱིས་བཞག་པ་ལྟར་རོ། །སྒྱུ་མའི་དཔེ་བཅུ་གཉིས་ནི།
སྒྱུ་མ་ཆུ་ཟླ་མིག་ཡོར་རྒྱུ། །རྨི་ལམ་སྒྲ་དྲི་མིག་འཕྲུལ་འཇའ། །གློག་དང་ཆུ་བུར་
གཟུགས་བརྙན་ནོ། །ཞེས་པ་ལྟར་ཏེ། དེའང་རླུང་སེམས་ཙམ་ལས་སྒྱུ་མའི་སྐུར་
བསྐྱེད་པ་ན། ཡན་ལག་ཐམས་ཅད་ཚང་ཡང་རླུང་སེམས་ཙམ་ལས་མེད་པས་
སྒྱུ་མའི་མི་ལྟ་བུ་དང་། གང་ཡང་ཁྱབ་པ་ཆུ་ཟླ་ལྟ་བུ། ཤ་རུས་སོགས་དང་བྲལ་
བས་མིག་ཡོར་རམ་མིའི་གྲིབ་མའི་ལུས་ལྟ་བུ་དང༌། སྐད་ཅིག་གིས་གཡོ་བ་སྨིག་
རྒྱུ་ལྟ་བུ་གསུངས་ཏེ། གདུལ་བྱའི་དོན་དུ་སྤྲུལ་པ་དུ་མ་འགྱེད་པ་ལ་ཟེར་རམ་
སྙམ། རླུང་སེམས་ཙམ་ལས་གྲུབ་པའི་རྨི་ལམ་གྱི་ལུས་ཁྱད་པར་བ་ལྟ་བུ། རྣམ་
སྨིན་གྱི་ལུས་དང་རྒྱུད་གཅིག་ཀྱང་ཐ་དད་དུ་སྣང་བ་བྲག་ཆའམ་སྒྲ་བརྙན་ལྟ་
བུ། རྟེན་བརྟེན་པའི་དཀྱིལ་འཁོར་རྫོགས་པར་སྣང་བ་དྲི་ཟའི་གྲོང་ཁྱེར་ལྟ་བུ།
གཅིག་ཡིན་ཀྱང་དུ་མར་འཆར་བ་མིག་འཕྲུལ་ལྟ་བུ། སྐུའི་ཁ་དོག་ལྔ་མ་འདྲེས་
པར་སྣང་བ་འཇའ་ཚོན་ལྟ་བུ། རྣམ་སྨིན་གྱི་ཕུང་པོའི་གསེབ་ན་གནས་པ་
གྱི་གསེབ་ན་གློག་འགྱུ་བ་ལྟ་བུ། སྟོང་པའི་ངང་(༡༡༤ན)ལས་ཐོལ་གྱིས་བྱུང་བ་ཆུ་
དྭངས་པ་ལས་ཆུ་བུར་རྡོལ་བ་ལྟ་བུ། ཡན་ལག་ཉིང་ལག་ཐམས་ཅད་ཚང་བ་མེ་
ལོང་དུ་རྡོ་རྗེ་འཆང་གི་གཟུགས་བརྙན་ཤར་བ་ལྟ་བུ་ཞེས་གསུངས་སོ། །དྲི་ཟའི་
གྲོང་ཁྱེར་ཞེས་པ་དང་མིག་འཕྲུལ་ཞེས་པ་ཅི་ཞེ་ན། དང་པོ་ལ་གསུངས་ལུགས་
འདྲ་མིན་སྣང་ཡང་དབང་དོན་ཡང་གསལ་ལས། དྲི་ཟ་རྣམས་ཀྱིས་བསམ་པ་
ཙམ་གྱིས་གྲོང་ཐལ་བྱུང་དུ་འབྱུང་ཞེས་གསུངས་པས། དྲི་ཟ་ནི་མི་མ་ཡིན་དང་

དེས་གྲོང་གློ་བུར་དུ་སྤྲུལ་པ་ལྟ་བུའོ། །མིག་འཕྲུལ་ནི། ཤིང་བཟའ་པཎྜི་ཏས། འདི་
མི་གསལ་ཡང་གཅིག་དུ་མར་སྣང་བར་གསུངས་པས་མིག་བཙིར་བའི་སྣང་བ་
ལྟ་བུ་ལ་བྱས་ཀྱང་རུང་བ་འདྲའོ། །ཞེས་གསུངས་སོ། །སྤྱིར་ནི་སྒྱུ་མ་དང་མིག་
འཕྲུལ་མི་འགལ་ཏེ། དབུ་མའི་གཞུང་ལས། མིག་འཕྲུལ་མཁན་གྱིས་སྦྱར་བའི་
སྔགས་དང་སྨན་ལ་སོགས་པ་ཞེས་སོ།། །།
༈མན་ངག་ལས་ཇི་ལྟར་འབྱུང་བའི་ཚུལ་ནི། གསེར་སྡིངས་པའི་མན་ངག་
དོན་བཞི་མ་དང༌། འཁོར་ལོ་ཅན་དང༌། དོན་ལྔ་མ་རྣམས་ལས་གསུངས་པ་ནི་
འཕགས་པ་ཡབ་སྲས་དང་མཐུན་པ་དང་། གདན་རྫོགས་ལས་བཤད་པའི་སྟོང་
པའི་ངང་ལས་རང་ལྷ་སྐུར་ལངས་པ་སྒྱུ་མའི་སྐུར་བཤད་པ་ནོར་བར་གསུངས་
སོ། །དེས་ན་གཞུང་གོང་མ་རྣམས་ཀྱིས་ཐིག་ལེ་དང་ཡིག་འབྲུ་སྒྱུ་ལུས་སུ་བཤད་
པ་དང་། ཐིག་ལེ་ལྷ་སྐུར་ཤར་བ་དེར་བཤད་པ་ནི་དེ་དག་གིས་མཚོན་པའི་
གཉུག་མའི་རླུང་སེམས་ཀྱི་ལུས་ལས་སྒྱུ་མའི་སྐུ་བསྐྱེད་པའི་དོན་ནོ། །དོན་ལྔ་
མ་ལས། རིམ་ལྔ་ལས། · རྡོ་རྗེ་སེམས་དཔའ་ལེགས་བྲིས་པ། །ཞེས་སོགས་ཀྱི་དོན་
འཆད་ཚུལ་དང་། གསེར་སྡིངས་པའི་སྒྱུ་མ་སུམ་རྒྱུད་ཀྱི་མན་(༡༡༤བ)ངག་ལས།
མེ་ལོང་དུ་ལྷ་སྐུ་ཤར་བ་ལ་བསྟོད་སྨད་ཀྱིས་ཆགས་སྡང་འདུག་མི་འདུག་བརྟག་
པ་སོགས་བྱས་ནས། མཐར་རང་ལ་བསྟིམ་པའི་བདག་བསྐྱེད་ཀྱི་ལྷ་ལ་སྒྱུ་ལུས་
སུ་བཤད་པ་ནི་མི་འཐད་པར་གསུངས། །
༈ སྒྱུ་ལུས་དང་འབྲེལ་བའི་བསྲེ་བ་ལ། ཁུངས་ནི་རྣམ་གཞག་རིམ་པར་
རྫོགས་རིམ་པའི་འཆི་བ་ཆོས་སྐུ་དང་བསྲེ་བ། བསྐྱེད་རིམ་ལ་སྐྱེ་འཆི་བར་དོ་
སྐུ་གསུམ་དང་བསྲེ་བ་རྣམས་བཤད་ལ་སྒྲོན་གསལ་ལས་འཆི་བ་དང་བར་
དོ་ཆོས་ལོངས་གཉིས་དང་བསྲེ་བ་དང་། སྤྱོད་བསྡུས་ལས། དེ་གཉིས་དང་
གཉིད་དང་བསྲེ་བ་རྨི་ལམ་དང་བསྲེ་བ་རྣམས་བཤད་པར་གསུངས་ལ། ལམ་
གྱི་སྐབས་གང་དུ་བསྲེ་བ་གང་བསྒོམ་པ་ནི་སློབ་པའི་རྫོགས་རིམ་གྱི་སྐབས་

ཐམས་ཅད་དུ་གཉིད་དང་རྨི་ལམ་དང་བསྲེ་བ་བསྒོམ་པ་ཡོད་ཅིང་། ལུས་
དབེན་ནས་སེམས་དབེན་བར་དུ་འཆི་བ་དང་བསྲེ་བ། བར་དོ་དང་བསྲེ་བ་
གཉིས་བསྒོམ་མོ། །བསྲེ་བ་ལ་རྒྱས་པར་ཕྱེ་ན། སད་དུས་ཀྱི་བསྲེ་བ་སྐོར་གསུམ།
གཉིད་དུས་ཀྱི་དེ་གསུམ། འཆི་དུས་ཀྱི་དེ་གསུམ་དང་དགུ། བསྡུ་ན་ཆོས་སྐུའི་
བསྲེ་བ། ལོངས་སྐུའི་བསྲེ་བ། སྤྲུལ་སྐུའི་བསྲེ་བ་གསུམ་དུ་འདུ་ལ། སད་དུས་
ཀྱི་བསྲེ་བ་གསུམ་གྱི་ཆོས་སྐུའི་བསྲེ་བ་ནི་གཉིད་སད་དུས་སུ་སྤྱིར་སྟོང་པ་
བཞི་དང་ཁྱད་པར་འོད་གསལ་ཐམས་ཅད་སྟོང་པའི་སྐབས་བདེ་སྟོང་སྦྱར་
ནས་བསྒོམ་པ་ལ་བྱེད་ལ། སད་དུས་ཀྱི་ལོངས་སྐུའི་བསྲེ་བ་ནི་འོད་གསལ་དེ་
ལས་ལྡང་བར་རྩོམ་པ་ན་སྒྱུ་ལུས་དངོས་དང་རྗེས་མཐུན་པ་གང་རུང་དུ་ལྡང་
བའོ། ། དེའི་དུས་ཀྱི་སྤྲུལ་སྐུའི་བསྲེ་བ་ནི། དེ་འདྲའི་སྒྱུ་མའི་སྐུ་དེ་ཕུང་པོ་རྙིང་
པའི་སྙིང་གར་ཡེ་ཤེས་སེམས་དཔའི་ཚུལ་གྱིས་འཇུག་པའོ། །གཉིད་(༡༡༥ན)
དུས་ཀྱི་བསྲེ་བ་རྣམས་ནི་སད་པའི་ཚེ་སྟོང་བཞི་འདྲེན་ནུས་པ་ཞིག་གིས་བྱ་
དགོས་ཤིང་། དེ་ཡང་གཉིད་ཀྱི་འོད་གསལ་ཆོས་སྐུ་དང་བསྲེ་བ་དང་། རྨི་
ལམ་ལོངས་སྐུ། སད་པ་སྤྲུལ་སྐུ་དང་བསྲེ་བའོ། །འཆི་དུས་ཀྱི་བསྲེ་བ་གསུམ་
ནི། འཆི་བ་ཆོས་སྐུ་དང་བསྲེ་བ། བར་དོ་ལོངས་སྐུ་དང་བསྲེ་བ། སྐྱེ་བ་སྤྲུལ་
སྐུ་དང་བསྲེ་བ་གསུམ་སྟེ། འདི་ལ་བར་དོར་མཆོག་འགྲུབ་པ་དང་། སྐྱེ་བ་
བརྒྱུད་ནས་འཚང་རྒྱ་བའི་བསྲེ་བ་གཉིས་སུ་ཡོད་ལ་དང་པོ་ལ་ནི། སེམས་
དབེན་ཙམ་པོ་པ་ཐོབ་ཅིང་དེ་མཐར་ཐུག་མ་ཐོབ་པ་ཞིག་དགོས་པར་བཤད་
དོ། །གཉིས་པ་ནི་ལུས་དབེན་པ་དང་ངག་དབེན་པ་གང་རུང་གཙོ་ཆེའོ། །
འདི་དག་གི་སྐབས་སུ་རྨི་ལམ་བཟུང་སྦྱང་གཅིག་ཏུ་བྱེད་པ་ཞེས་འབྱུང་
བའི་བཟུང་བ་ནི་ཐབས་ཀྱིས་རྨི་ལམ་འཛིན་པ་དང་། སྦྱངས་པ་ནི་རྨི་ལམ་
ཟིན་ནས་དགེ་སྦྱོར་ལ་སྦྱོང་བའམ་འཇིག་རྟེན་དང་འཇིག་རྟེན་ལས་འདས་
པའི་རྣམ་ཐར་ལ་སྦྱོང་བ་དང་། གཅིག་ཏུ་བྱེད་པ་ནི་ཆོས་ཐམས་ཅད་བདེ་

སྟོང་གཅིག་ཏུ་མོས་པར་བྱེད་ཅིང་དེ་འདྲའི་བློ་དེའང་འོད་གསལ་གྱི་ཡེ་
ཤེས་དང་ངོ་བོ་དབྱེར་མེད་གཅིག་ཏུ་མོས་པར་བྱེད་པའམ་བསམ་གཏན་
གཉིས་ཀྱི་སྡུད་རིམ་ལས་རྨི་ལམ་ལས་སླར་འོད་གསལ་དུ་ཞུགས་ཏེ། སྟོང་པ་
ཉིད་ཀྱི་དོན་བསྒོམ་པའོ། །གཉིད་དུས་ཀྱི་བསྲེ་བའི་སྐབས་འབྱམས་གཅོད་
གསུང་གསུངས་པའི་སྟོང་འབྱམས་གཅོད་པ་ནི་གཉིད་མ་བྱུང་ན་གཉིད་
དུས་ཀྱི་བསྲེ་བ་མི་འབྱུང་བས། དེ་ལ་གཉིད་འོང་བའི་རྒྱུ་ཁ་ཟས་བཅུད་
ཅན་བསྟེན་པ་དང་བསྐུ་མཉེ་སོགས་བྱེད་དགོས་པས་དེ་ལྟར་བྱེད་པ་ལ་
ཟེར། གཉིད་འཐུག་དྲགས་ན་སྙིང་གའི་ཐིག་ལེ་འོད་ཤིན་ཏུ་འབར་བ་བསྒོམ་
པ་དང་། འོད་ཕུང་འཕྲོས་(༡༡༥བ)པས་མལ་གྱི་ཁྱོན་ཙམ་མམ་གནས་ཁང་
ཁྱབ་པར་བསམ་སྟེ་གཉིད་སྲབ་པར་བྱེད་པ་ལ་སྟུག་འབྱམས་གཅོད་པ་
ཟེར། · སད་མྱུར་ན་གཉིད་ཀྱི་འོད་གསལ་ཡུན་ཐུང་བས་གཉིད་སྲབ་ཏུ་སོང་
བ་ན། དེ་མ་ཐག་སྙིང་གར་མི་ཤིགས་པ་ལ་དམིགས་པ་གཏད་དེ་གཉིད་ཀྱི་
འོད་གསལ་བརྟན་པར་བྱེད་པ་ལ་སད་འབྱམས་གཅོད་པ་ཞེས་གསུངས་སོ།
མ་རྒྱུད་པའི་གཏུམ་མོ་ཕ་རྒྱུད་ཀྱི་ངག་དབེན་གྱི་དོད་དུ་གསུངས་པ་ནི་ངག་
དབེན་རྡོ་རྗེའི་བཟླས་པས་རྩ་མདུད་འགྲོལ་བར་བྱེད་པ་ལྟར། དབུ་མའི་ལམ་
ནས་གཏུམ་མོ་འབར་འཛག་གི་དམིགས་པ་བྱས་པས་རྩ་མདུད་འགྲོལ་བར་
བྱེད་པས་དེ་ལྟར་གསུངས་ཞེས་རྗེའི་གསུང་ལས་འབྱུང་ཞིང་། པཎ་ཆེན་གྱིས་
ཆོས་དྲུག་གི་གྲངས་བརྩི་ལུགས་ལ། གཏུམ་མོ། དགའ་བཞི། སྒྱུ་ལུས་འོད་གསལ།
ཟུང་འཇུག་སྟེ་ལྔ་དང་། དེའི་སྟེང་དུ་འཕོ་བ་དང་གྲོང་འཇུག་གཅིག་ཏུ་བྱས་ཏེ་
དྲུག་ཏུ་མཛད་དོ། །འོན་ཀྱང་འདི་ལ་བཤད་ཚུལ་མི་འདྲ་བ་སྣང་སྟེ། རྗེ་རང་གི་
ཁྲིད་ཡིག་ཡིད་ཆེས་གསུམ་ལྡན་ལས། ནཱ་རོའི་ཆོས་དྲུག་ཏུ་བྱེད་ཚུལ་ནི། གཏུམ་
མོ་དང་སྒྱུ་ལུས་དང་འོད་གསལ་དང་འཕོ་བ་དང་གྲོང་འཇུག་དང་བར་དོའི་
གདམས་ངག་དྲུག་ཏུ་བྱེད་དོ་ཞེས་གསུངས་སོ།། །།

མཐའ་ཅུང་ཟད་དཔྱད་པ།
༈མཐའ་ཅུང་ཟད་དཔྱད་ན། ཁ་ཅིག །སྒྱུ་མའི་སྐུ་འདི་སེམས་དབེན་གྱི་
འོད་གསལ་གྱི་ངང་ནས་འཕེན་པས་འགྲུབ་པར་གསུངས་པས། འོད་གསལ་
གྱི་དུས་ན་སྒྱུ་མའི་སྐུར་ལྡང་བར་བྱའོ་སྙམ་པའི་འཕེན་པ་མངོན་གྱུར་དུ་ཡོད་
པར་འདོད་དོ་ཞེ་ན། པཎ་ཆེན་སོགས་ཀྱིས་དེ་ལྟར་གསུངས་པ་དེ་འཕེན་པ་དེ་
འོད་གསལ་གྱི་ངང་ལས་གཏོང་བར་བཤད་པ་ཡིན་པར་ཐལ། འདོད་པའི་ཕྱིར།
འདོད་(༡༡༦ན)མི་ནུས་ཏེ། དེ་ལྟར་གསུངས་པ་དེ་སྒྱུ་མའི་སྐུ་དེ་སྔོན་གྱི་འཕེན་
པའི་དབང་གིས་འོད་གསལ་གྱི་ངང་ལས་འགྲུབ་ཅེས་པའི་དོན་ཡིན་པའི་ཕྱིར་
ཏེ། དེའི་ཤེས་བྱེད་དུ་སྒྲོན་གསལ་ལས།བདག་མེད་པ་ཡི་ཆོས་ལས་འབྱུང་བ་སྟེ༎
སྔོན་གྱི་འཕེན་པའི་ཤུགས་ཀྱིས་འབྱུང་བའོ། །ཞེས་དྲངས་པའི་ཕྱིར་དང་། ལེའུ་
གཉིས་པའི་ལུང་དེའི་མཆན་འགྲེལ་ལས་ཀྱང་། བདག་མེད་པ་དོན་དམ་
པའི་ཆོས་ལས་ཀུན་ཏུ་འབྱུང་བ་སྟེ་སྔོན་གྱི་འཕེན་པའི་ཤུགས་ཀྱིས་བྱུང་བའོ།
།ཞེས་གསུངས་པའི་ཕྱིར། དེ་ལ་ཁོ་ན་རེ། འོ་ན་དོན་གྱི་འོད་གསལ་གྱི་སྐབས་
ན་དག་པའི་སྒྱུ་མའི་སྐུར་ལྡང་བར་བྱའོ་སྙམ་པའི་འཕེན་པ་མེད་པར་ཐལ་
ལོ། །འདོད་ན། ལེའུ་བཞི་པའི་དཀྱིལ་འཁོར་ལ་མཆོད་པའི་ངེས་དོན་བཤད་
པའི་སྐབས་ཀྱི་ཊཱི་ཀ་ལས། དོན་གྱི་འོད་གསལ་གྱི་སྐབས་ན་དག་པའི་སྒྱུ་མའི་
སྐུར་ལྡང་སྙམ་པའི་འཕེན་པ་ནི་དྲིའི་ངེས་དོན་ཡིན་ཏེ། ཞེས་གསུངས་པའི་
ཕྱིར། ཟེར་ན། དེ་ནི་དོན་གྱི་འོད་གསལ་གྱི་སྐབས་ན་སྔར་གྱི་འཕེན་པའི་བག་
ཆགས་སམ་ཤུགས་ཡོད་པའི་དོན་ཏེ། ལུང་སྟོན་ལས། རྟེན་འབྲེལ་བག་ཆགས་
དྲི་ཡིན་ཏེ། །ཞེས་པའི་དོན་ཡིན་པའི་ཕྱིར་དང༌། བག་ཆགས་ཞེས་པ་འཕེན་
པའི་ཤུགས་ལ་བྱེད་རིགས་པའི་ཕྱིར། སྒྱུ་མའི་སྐུ་དེ་ལམ་ཡིན་ནམ་མིན། ལམ་

ཡིན་ན་ཤེས་པ་ཡིན་ནམ་མིན་ཞེ་ན། མཁས་པ་དག་ལ་བཞེད་ཚུལ་མི་འདྲ་
བ་གསུམ་དུ་གྲགས་ཏེ། ། ཁ་ཅིག་ནི་ལམ་ཡིན་ཏེ། ཟབ་ལམ་རིམ་པ་ལྔའི་ནང་
ཚན་ཡིན་པའི་ཕྱིར། དེའི་ཕྱིར་ཤེས་པའང་ཡིན་ནོ། །དེ་ལྟར་ན་ལུགས་འདིར་
གཟུགས་ཤེས་མི་འགལ་ཟེར། འགའ་ཞིག་སྒྱུ་ལུས་པ་ནི་གང་(༡༡༦བ)ཟག་
ཡིན་ལ། དེའི་རྒྱུད་ཀྱི་ལུགས་ལྡོག་གི་ཉེར་ཐོབ་ལྟ་བུ་ནི་ཟབ་ལམ་རིམ་པ་
ལྔའི་ནང་ཚན་ཡིན་ཞིང༌། སྒྱུ་མའི་སྐུ་ནི་གང་ཟག་དེའི་གཟུགས་ཕུང་ཡིན་གྱི་
ལམ་དང་ཤེས་པ་གང་ཡང་མིན་ནོ་གསུངས་པ་དང་། དེ་ཟབ་ལམ་རིམ་པ་
ལྔའི་ནང་ཚན་ཡིན་པས་ལམ་ཡིན་ཡང་ཤེས་པ་ཡིན་མི་དགོས་ཏེ། དཔེར་ན་
མཛོད་ལས། དེ་ནི་སྐད་ཅིག་གཅིག་དེ་བཞིན། །ཆོས་མཆོག་ཐམས་ཅད་ཕུང་
པོ་ལྔ། །ཞེས་སྦྱོར་ལམ་དུ་གྱུར་པའི་གཟུགས་ཕུང་བཤད་ཀྱང་། གཟུགས་ཤེས་
ཀྱི་གཞི་མཐུན་མི་འདོད་པ་བཞིན་ནོ་གསུངས་པའོ། །དེ་རྣམས་ལས་གང་
བཟུང་ཞེ་ན། སྒྱུ་ལུས་དེ་ལམ་ཡིན་པར་ནི་འདོད་དགོས་སམ་སྙམ་སྟེ། སྒྲོན་
གསལ་ལས། ཀུན་རྫོབ་བདེན་པ་བསྟན་པ་ནི། །ཡིད་འོང་རིམ་ལ་གསུམ་པ་
ཡིན། །ཞེས་གསུངས་པའི་ཕྱིར་དང་། དེའི་དོན་འགྲེལ་པ་ན་མཆན་དང་།
ཊཱི་ཀ་གང་ལས་ཀྱང་སྒྲ་སོར་བཞག་མ་གཏོགས་སྒྱུ་ལུས་པའི་རྒྱུད་ཀྱི་མཁྱེན་པ་
ཞེས་པ་ལྟ་བུའི་ཞིབ་ཆ་མ་མཛད་པའི་ཕྱིར་དང༌། སྦས་དོན་ཀུན་གསལ་ལས་
ཀྱང༌། དེས་ན་རྫོགས་རིམ་ལ་སྟོང་ཕྱོགས་བདེ་སྟོང་དབྱེར་མེད་ཀྱི་ཧེ་རུ་ཀ་དང༌།
སྣང་ཕྱོགས་བདེན་གཉིས་དབྱེར་མེད་ཀྱི་སྒྱུ་མའི་སྐུའི་ཧེ་རུ་ཀ་གཉིས་ཤེས་པར་
བྱ་སྟེ། ཞེས་གསང་བ་མཆོག་གིས་དགྱེས་པ་ན། །ཞེས་པའི་ཐད་དུ་གསུངས་
པའི་ཕྱིར་རོ། །གཞན་ཡང༌། དེ་ལམ་ཡིན་པར་ཐལ། དེ་རྫོགས་རིམ་ཡིན་པའི་
ཕྱིར་ཏེ། དེ་སྣང་ཕྱོགས་ཀྱི་རྫོགས་རིམ་ཡིན་པའི་ཕྱིར་ཏེ། རྒྱན་བདུན་གྱི་ཊཱི་ཀ་
ལས། རྫོགས་རིམ་དེ་ལ་སྣང་ཕྱོགས་ཀྱི་རྫོགས་རིམ་དང་། སྟོང་ཕྱོགས་ཀྱི་རྫོགས་
རིམ་གཉིས་ལས། དང་པོ་ནི། དབེན་པ་གསུམ་དང་རིམ་པ་གསུམ་དང་ལྔ་པའི་

སྐབས་ཀྱི་གསང་ཆེན་རྡོ་རྗེ་འཆང་(༡༡༧ན)རྣམས་སུ་ཡོད་དོ། །ཞེས་དང་། སློབ་
མ་ལྷག་གནས་ཀྱི་སྤྲོ་བ་བསྐྱེད་པའི་སྐབས་ཀྱི་དབང་དོན་ཡང་གསལ་ལས། རྒྱ་
ཆེ་བའི་རྫོགས་རིམ་ལ་ནི་དམིགས་པ་དང་རྣམ་པ་སྣ་ཚོགས་པའི་བདག་ཉིད་
ཡིན་པས་ན་རླུང་སེམས་ཙམ་ལས་རྟེན་དང་བརྟེན་པའི་དཀྱིལ་འཁོར་གྱི་རྣམ་
པར་ཤར་བའི་སངས་རྒྱས་རྣམས་ཀྱི་སྐུ་སྒྱུ་ལུས་ཀུན་རྫོབ་ཀྱི་བདེན་པ་ཉིད་
འཇོག་པ་ཡིན་པས་ཞེས་གསུངས་པའི་ཕྱིར་རོ། །འོ་ན་དེ་མཁྱེན་པ་དང་ཤེས་
པར་འདོད་དམ་ཞེ་ན། སྤྱིར་དབུ་ཕར་གྱི་སྐབས་སུའང་ལམ་དང་མཁྱེན་པ་དོན་
གཅིག་ཏུ་བཞེད་མི་བཞེད་གཉིས་ཡོད་སྣང་ཡང༌། མངོན་པ་ཀུན་བཏུས་ལས།
ཚོགས་ཀྱི་ལམ་གང་ཞེ་ན། སོ་སོའི་སྐྱེ་བོའི་ཚུལ་ཁྲིམས་དང་། ཞེས་པ་ནས། ཡང་
རྒྱུར་གྱུར་པའི་དགེ་བ་གཞན་ཡང་སྟེ། ཞེས་ངེས་འབྱུང་གིས་ཟིན་པའི་སྒོ་ནས་
ཚོགས་ལམ་དུ་བཞག་ཨེ་འདུག་སྙམ་ཞིང༌། སྐུ་འདི་ཤིན་ཏུ་ཕྲ་བའི་རླུང་སེམས་
ལས་བསྒྲུབས་པའི་ཡེ་ཤེས་ཀྱི་རང་བཞིན་ཡིན་གྱི་བེམ་པོ་མིན་ཡང་མཁྱེན་པ་
དང་ཤེས་པ་ཡིན་མི་དགོས་པར་སེམས་ཀྱང་བརྟག་འཚལ། ཁ་ཅིག་ན་རེ། འཆི་
དུས་ཀྱི་བསྲེ་བ་སྒོམ་པ་པོ་ལ་བར་དོར་འཚང་རྒྱ་བ་དང་སྐྱེ་བ་བརྒྱུད་ནས་
འཚང་རྒྱ་བ་གཉིས་ཡོད་ལ། དེ་གཉིས་རེ་རེ་ལའང་བསྐྱེད་རིམ་པ། ལུས་དབེན་
པ། ངག་དབེན་པ་གསུམ་ཡོད་ཟེར་ན། བར་དོར་འཚང་རྒྱ་ངེས་ཀྱི་གང་ཟག་
ལ་ཚེ་འདིར་སེམས་དབེན་གྱི་རྟོགས་པ་ཐོབ་ཀྱང་སྤྱོད་པ་མ་གྲུབ་པ་ཞིག་མི་
དགོས་པར་ཐལ། འདོད་པ་དེའི་ཕྱིར། འདོད་ན། བར་དོར་འཚང་རྒྱ་བའི་བསྲེ་
བ་སྟོན་པའི་གསལ་སྒྲོན་ལས། འོ་ན་གང་ཟག་དེ་ཚེ་འདིར་ལམ་གྱི་རྟོགས་པ་ཇི་
འདྲ་ཞིག་ཐོབ་(༡༡༧བ)པ་ཡིན་སྙམ་ན་ཞེས་པ་ནས། རྫོགས་རིམ་གྱི་སྐབས་ཀྱི་
སྤྱོད་པ་བྱ་རན་པ་ཞིག་ཏུ་གསལ་ལ། དེ་ལ་ནི་མ་མཐའ་ཡང་སེམས་དབེན་ངེས་
པར་ཐོབ་དགོས་སོ། །ཞེས་གསུངས་པ་མི་འཐད་པར་ཐལ་ལོ། །འདིས་ནི་སེམས་

དབེན་ཙམ་པོ་པ་ལས་རྒྱ་ལ་མི་ལྟོས་པར་ཡང་གོའམ་སྙམ་མོ། །གཞན་ཡང་།
བར་དོར་འཚང་རྒྱ་བ་ལ་ཚེ་འདིར་སེམས་དབེན་གྱི་རྟོགས་པ་ཐོབ་པ་དགོས་ཏེ།
སྔགས་རིམ་ལེའུ་བཅུ་བཞི་པ་ལས། དེ་ལྟར་ན་ཚེ་འདིར་འཚང་རྒྱ་བ་དང་བར་
དོར་འཚང་རྒྱ་བ་གཉིས་སྤྱོད་པ་བྱེད་པ་བྱུང་མ་བྱུང་གི་དབང་གིས་འབྲས་བུ་
ལ་ཉེ་རིང་བྱུང་བ་མ་གཏོགས་པ་ལམ་རྣམས་འདྲ་ལ། ཞེས་གསུངས་པའི་ཕྱིར།
དེ་ལ་ཁོ་ན་རེ། བར་དོར་འཚང་རྒྱ་བ་ལ་ངེས་པར་ཚེ་འདིར་སེམས་དབེན་ཐོབ་
མི་དགོས་པར་ཐལ། དེ་མ་ཐོབ་ཀྱང་བར་དོ་དངོས་གྲུབ་ནས་རྟེན་དེ་ལ་ལམ་
ལྷག་མ་བསྒོམས་ནས་འཚང་རྒྱ་བ་ཞིག་ཡོད་པའི་ཕྱིར། དེར་ཐལ། དེ་ལྟར་དུ་
ཡིག་ཆུང་གི་སྐོར་ལས་གསུངས་པའི་ཕྱིར་ཟེར་ན། བདེན་ཏེ་དེ་ནི་སྒྲ་ཇི་བཞིན་
པར་མི་རུང་བ་སྔར་ལྟར་སྣང་སྟེ། དེ་འདྲ་འདོད་པ་ལ་འདིར་གསལ་སྒྲོན་དུ་མི་
འཐད་པར་གསུངས་པའི་ཕྱིར་ཏེ། དེ་ཉིད་ལས། ཤི་བའི་འོད་གསལ་གྱི་མཐར་
བར་དོ་མཚན་ཉིད་པ་གྲུབ་ནས། དེའི་རྗེས་སུ་ལམ་བསྒོམས་ནས་བ
འཚང་རྒྱ་བར་འདོད་པ་ནི་ལུགས་འདི་དང་ཞལ་ལུང་གཉིས་ཀ་དང་མི་མཐུན་
ནོ། །ཞེས་གསུངས་པའི་ཕྱིར་རོ། འོ་ན་དེ་ལ་སེམས་དབེན་གྱི་སྟོང་པ་བཞིའི་
གང་ཙམ་ཐོབ་པ་དགོས་ཤེ་ན། སེམས་དབེན་ཙམ་པོ་པའི་ནི་སྟོང་པ་བཞི་ག་
ཐོབ་པ་དགོས་ལ། སེམས་དབེན་མཐར་ཐུག་གི་སྟོང་པ་བཞི་ནི་གང་ཡང་མ་
ཐོབ་པ་དགོས་སོ། །བྱས་པ་ལ་ཁོ་ན་རེ། དེ་ལ་སེམས་དབེན་གྱི་(༡༡༨ན)སྣང་བའི་
ཡེ་ཤེས་ངེས་པར་ཐོབ་པ། མཆེད་པ་ཐོབ་ཀྱང་རུང་མ་ཐོབ་ཀྱང་རུང་། ཉེར་ཐོབ་
དང་འོད་གསལ་ངེས་པར་མ་ཐོབ་པའི་ཁྱད་པར་དང་ལྡན་པ་མི་དགོས་པར་
ཐལ། སེམས་དབེན་ཙམ་པོ་པ་དང་མཐར་ཐུག་གང་གི་དབང་དུ་བྱས་ཀྱང་དེ་
འདྲའི་ཁྱད་པར་མི་འཐད་པའི་ཕྱིར། རྟགས་ཁས། འདོད་མི་ནུས་ཏེ། དེ་ལྟར་དུ་
ཡིག་ཆུང་ལས་གསུངས་པའི་ཕྱིར་ཟེར་ན། འདིའང་བླ་མ་སྔ་མའི་གསུང་སྒྲོས་
སམ་བཤད་པའི་རྣམ་གྲངས་ཙམ་ཡིན་ནམ་སྙམ་སྟེ། སྤྱིར་རྒྱལ་ཚབ་རྗེའི་རིམ་ལྔ་

ལས་འབྱུང་བ་ལྟར་མ་བྱང་གོང་དུ་སྟོང་པ་བཞི་རེ་རེ་ལའང་དམིགས་པ་ཡང་
ཡང་གོམས་པ་ལས་སྐྱེ་དགོས་པ་མ་གཏོགས། རླུང་ལ་བྱང་བའི་སྒོ་ནས་སྙིང་
གའི་རྩ་མདུད་གྲོལ་བའི་སེམས་དབེན་གྱི་སྐབས་འདིར་སྟོང་པ་བཞི་ཁྲིགས་
ཆགས་སུ་འབྱུང་བའི་ཕྱིར་རོ། །བསྐྱེད་རིམ་པ་ལ་འཆི་བ་འོད་གསལ་དང་བསྲེ་
བ་དངོས་བྱེད་ནུས་པ་ཡོད་དམ་ཞེ་ན། བསྐྱེད་རིམ་ཙམ་གྱིས་དེ་དཀའ་བར་
འདུག་ཀྱང་། ཧ་ཅང་གོམས་པ་ཆེ་བ་དང༌། ཕྱིའི་རྐྱེན་དཔའ་བོ་དང་དཔའ་མོ་
རྣམས་ཀྱིས་བྱིན་གྱིས་བརླབས་པ་སོགས་ཀྱི་མཐུས་སྲིད་པ་ཙམ་ནི་ཡིན་ཚོད་དུ་
འདུག་སྟེ། ལཱུ་ཨཱི་པའི་སྒྲུབ་ཐབས་ལས། འཕོ་དུས་རྣལ་འབྱོར་རྣམས་ནི་དཔལ། །
སོགས་དང་། དེའི་ཕྱི་འགྲེལ་དུ་གསལ་སྒྲོན་ལས། དམ་ཚིག་དང་སྡོམ་པ་དག་
པར་བྱེད་ཅིང་བླ་མ་ལ་གུས་པ། ལྷག་པའི་ལྷའི་བསྐྱེད་རིམ་ཡི་དམ་དུ་སྒོམ་པའི་
གུས་པ་ཤུགས་དྲག་པ་རྣམས་ལ། རང་རང་གི་ལྷག་པའི་ལྷས་འཆི་བའི་ཚེ་རྗེས་
སུ་འཛིན་པའི་མཐོང་ཆོས་ཀྱི་ཕན་ཡོན་ནོ། །ཞེས་གསུངས་པའི་ཕྱིར། འོ་ན་འཆི་
སེམས་ཕྲ་མོ་ཀུན་གཞིར་འདོད་པའི་སེམས་ཙམ་པ་རྣམས་(༡༡༨བ)ཀྱིས་འཆི་
བ་འོད་གསལ་ལམ་གྱི་འོད་གསལ་དང་བསྲེ་བ་དངོས་ཁས་ལེན་ནམ་ཞེ་ན། རྗེ་
ཉིད་ཀྱིས་འདིར་ཐལ་འགྱུར་པས་ཀུན་གཞི་མི་བཞེད་པའི་རྒྱུ་མཚན་དུ་འཆི་
བའི་སྟོང་བཞི་ལམ་གྱི་སྟོང་པ་བཞིར་བསྐྱེད་པ་ཡོད་པར་ཁས་ལེན་པའི་ཕྱིར་
གསུངས་པ་མ་གཏོགས་ཀུན་གཞི་བཞེད་པའི་སེམས་ཙམ་ལ་དེ་ལྟར་བཞེད་
པ་ཡོད་མེད་གསལ་པོར་གསུངས་པ་མ་མཐོང་ཞིང་། མཁས་པ་གཞན་གྱིས་
གསུངས་པའང་མ་མཐོང་མོད། གསང་སྔགས་བླ་མེད་ཀྱི་རྒྱུད་དོན་འགྲེལ་པའི་
སེམས་ཙམ་གྱི་པཎྜི་ཏ་ཤནྟི་པ་ལ་སོགས་པ་མང་པོ་བྱུང་ཞིང་། འདི་འདྲ་བའི་
བསྲེ་བའི་ལམ་འདི་རྣམས་ནི་བླ་མེད་ཀྱི་རྒྱུད་ཕལ་མོ་ཆེའི་དོན་དུ་སྣང་བས་
དེ་ལྟར་འདོད་པའི་སེམས་ཙམ་པ་ཡོད་དགོས་སམ་སྙམ་ཞིང་། དེ་ཡོད་ན་
ཀུན་གཞི་སོ་སྐྱེས་མྱོང་སྟོབས་ཀྱིས་ངེས་མི་ནུས་པ་དང་། སྣང་ལ་མ་ངེས་པར་

བཤད་པ་གསང་སྔགས་བླ་མེད་ཀྱི་ཐབས་མཁས་དང་བྲལ་བ་ན་དེ་ལྟར་ཡིན་
གྱི་དེ་འདྲའི་ཐབས་མཁས་ཀྱིས་ཟིན་ན་སོ་སྐྱེས་ཀྱང་མྱོང་སྟོབས་ཀྱིས་ངེས་ནུས་
པ་དང་། སྟོང་པ་ཉིད་རྟོགས་པའི་ངོ་བོར་བསྐྱེད་ནུས་པ་དམིགས་བསལ་དུ་
བྱ་དགོས་པ་འདྲའོ། །སྒྱུ་མའི་སྐུ་དེ་ལ་ཁྱད་ཆོས་བཅོ་ལྔ་བཤད་པ་ནི་པཎ་ཆེན་
རིམ་ལྔ་དང༌། ས་ལམ་རིམ་ལྔ་རིང་ལུགས་སྙིང་པོ་སོགས་ལས་གསལ་ལོ།། །།
དོན་གྱི་འོད་གསལ་དང་སྒྱུ་ལུས་གཉིས་གོ་རིམ་ངེས་ཚུལ།
༈གཉིས་པ་དོན་དམ་འོད་གསལ་གྱི་རིམ་པ་བཤད་པ་ལ། དོན་གྱི་འོད་
གསལ་དང་སྒྱུ་ལུས་གཉིས་གོ་རིམ་ངེས་ཚུལ་ནི། དོན་གྱི་ལྷན་སྐྱེས་ཀྱིས་ཤེས་
སྒྲིབ་སྦྱོང་བ་ལ་ནུས་པ་མཐུ་ཆེན་དུ་བྱེད་པ་ལ་སྒྱུ་མའི་སྐུ་དེ་སྔོན་དུ་འགྲོ་དགོས་
པ་ཡིན་ཏེ། དོན་གྱི་ལྷན་སྐྱེས་ཀྱིས་དེ་སྦྱོང་བ་ལ་བསོད་ནམས་ཀྱི་ཚོགས་མཐའ་
ཡས་པའི་གྲོགས་དགོས་པ་གང་ཞིག །སྒྱུ་མའི་སྐུ་དེས་ཕར་ཕྱིན་ཐེག་པར་བཤད་
པའི་གྲངས་(༡༡༩ན)མེད་གསུམ་གྱི་བསོད་ནམས་ཀྱི་ཚོགས་ཀྱི་དོད་ཐུབ་པའི་
ཕྱིར།འོད་གསལ་དོན་དུ་གཉེར་བའི་སློབ་མས་བླ་མ་ལ་ཚོགས་ཀྱི་འཁོར་ལོ་དང་
ཕྱི་ནང་གི་མཆོད་པས་མཆོད་དེ། དབང་གསུམ་པ་དང་འོད་གསལ་གྱི་གདམས་
པའི་དོན་དུ་གསོལ་བ་གདབ་པར་གསུངས། སྔར་དབང་ཐོབ་ན་སྨིན་བྱེད་ཀྱི་
དབང་གཉིས་པ་མི་དགོས་པར་གསུངས་སོ། །དེ་ནས་སློབ་དཔོན་དེས་སློབ་མ་
ལ་དབང་གསུམ་པ་དངོས་དབང་དུ་བསྐུར་བར་བྱའོ། །བླ་མས་འོད་གསལ་གྱི་
གདམས་པ་འཆད་པ་ལ་དོན་གྱི་འོད་གསལ་དེ་ཕྱི་ནང་གི་མངོན་པར་བྱང་ཆུབ་
པ་གཉིས་སུ་གསུངས་པ་ལྟར་འཆད་དགོས་ཤིང་།དེ་ཡང་རིམ་པ་བཞི་པའི་དོན་
གྱི་འོད་གསལ་དེ་ཕྱི་ནམ་མཁའ་སློད་བྱེད་ཀྱི་སྐྱོན་གསུམ་དང་བྲལ་བའི་དུས་
སུ་མངོན་དུ་བྱས་པས་ཕྱིའི་མངོན་བྱང་དང་། ནང་ཤེས་པ་སློད་བྱེད་ཀྱི་དཀར་

དམར་ནག་ལམ་པའི་སྐྱོན་དང་བྲལ་བའི་དུས་སུ་མངོན་དུ་བྱས་པས་ནང་གི་
མངོན་བྱང་ཟེར་ལ། དེ་ཡང་རིམ་ལྔ་ལས། མཚན་མོ་སྣང་བའི་ཆ་སྟེ་ནས། །
ཕྱི་རོལ་བྱང་ཆུབ་བསྟན་གྱི་བར་གྱིས་ཕྱིའི་མངོན་བྱང་དང་། དེ་ནས་རྐང་པ་ཐ་
མས་ནང་གི་མངོན་བྱང་བསྟན་པར་གསུངས་སོ། །།
༈ དོན་གྱི་འོད་གསལ་དེ་མངོན་དུ་བྱེད་པའི་ཐབས་ལ་རིལ་འཛིན་དང༌།
རྗེས་གཞིག་གི་སྡུད་རིམ་ལས་འོད་གསལ་དུ་གཞུག་པར་བཤད་དེ། དང་པོར་
སྣོད་བཅུད་གཞན་འོད་གསལ་དུ་མ་བཅུག་པར་རིལ་པོ་སྟེ་རང་གི་ལུས་གཅིག་
པུ་འོད་གསལ་བར་འཛིན་པས་རིལ་འཛིན་དང༌། དང་པོ་སྣོད་བཅུད་གཞན་
འོད་གསལ་དུ་བཅུག་པའི་རྗེས་སུ་རང་ཉིད་འོད་གསལ་དུ་གཞིག་པའི་རིམ་པ་
ཡིན་པས་རྗེས་གཞིག་ཟེར། འདི་འདྲ་ལ་གཞུང་འགའ་ན་བསམ་གཏན་གཉིས་
དང་འདྲ་བའི་ཞེས་དང་། (༡༡༩བ)རིལ་འཛིན་འདྲ་བ་སོགས་འབྱུང་བ་ནི་སྣོད་
བཅུད་དང་རང་ལུས་དངོས་སུ་འོད་གསལ་དུ་ཞུགས་པ་མེད་ཀྱང་དེ་དང་འདྲ་
བར་དེ་དག་གི་རྩ་བའི་རླུང་རིམ་གྱིས་བསྡུས་ནས་འོད་གསལ་དུ་འཇུག་པས།
དེ་ལྟར་བཏགས་པར་ཨ་མདོའི་མཁས་པ་ཤེས་རབ་རྒྱ་མཚོས་གསུངས་སོ། །
འདིར་རྡོ་རྗེ་གསུམ་གྱི་སེམས་དཔའ་སུམ་བརྩེགས་འོད་གསལ་དུ་འཇུག་པར་
ལེའུ་བཅུ་གཅིག་པ་རྩ་འགྲེལ་ལས་བཤད་པ་ནི། དང་པོར་རང་ཉིད་སྐུ་རྡོ་རྗེ་
རྣམ་སྣང་དུ་སྒོམ་དེའི་ཐུགས་ཀར་ཡེ་ཤེས་སེམས་དཔའ་ཨོཾ་ཡིག་དེའི་ཐིག་ལེའི་
ནང་དུ་ཏིང་ངེ་འཛིན་སེམས་དཔའ་ཨ་ཐུང་བསྐྱེད་དེ་བསམ་གཏན་གཉིས་
ཀྱིས་འོད་གསལ་དུ་བཅུག །དེ་ནས་གསུང་རྡོ་རྗེ་སེམས་དཔའ་སུམ་བརྩེགས་
འོད་གསལ་དུ་འཇུག་པ་དང་། དེ་ནས་ཐུགས་རྡོ་རྗེ་སེམས་དཔའ་སུམ་བརྩེགས་
བསྐྱེད་དེ། དེ་བཞིན་དུ་འོད་གསལ་དུ་འཇུག་པར། ངེས་པ་དོན་གྱི་པཎ་ཆེན་
བསོད་ནམས་གྲགས་པས་གསུངས་ཏེ། གསལ་སྒྲོན་གྱི་དགོངས་པའོ། །འདི་ལ་
སེམས་དཔའ་དགུ་བརྩེགས་གསལ་སྒྲོན་སོགས་ལས་མ་བཤད་ལ། ཡིག་ཆུང་གི་

སྐོར་ནས་དེ་འདྲའི་མིང་ཙམ་བྱུང་ཞིང༌། པཎ་ཆེན་བསོད་གྲགས་ཀྱིས་དམ་པ་
གོང་མ་རྣམས་ཀྱི་མན་ངག་ལས་དེ་ལྟར་མཛད་པ་ཞལ་ལས་ཤེས་དགོས་པར་
གསུངས་སོ། །དེ་ལ་རྗེ་ངག་དབང་བྱམས་པ་དང་། ཤེས་རབ་རྒྱ་མཚོས། སྐུའི་ཡེ་
ཤེས་སེམས་དཔའི་ཀླད་ཀོར་གྱི་ནང་དུ་གསུང་གི་དམ་ཚིག་སེམས་དཔའ། དེའི་
ཡེ་ཤེས་སེམས་དཔའ་ཨཱཿ འི་ཚེག་དྲག་གི་ནང་དུ་ཐུགས་ཀྱི་དམ་ཚིག་སེམས་
དཔའ་བསྒོམ་པར་གསུངས་ཏེ། དེ་ལྟར་ན་ཏིང་ངེ་འཛིན་སེམས་དཔའ་གསུམ་
བསྐྱེད་པའི་གནས་གང་དུ་བྱེད་མི་གསལ་ལོ། །ཤེས་རབ་རྒྱ་མཚོས། རང་གི་
སྤྱི་བོར་སྐུ་རྡོ་རྗེ་(༡༢༠ན)སེམས་དཔའ་སུམ་བརྩེགས། མགྲིན་པར་གསུང་རྡོ་
རྗེ། ཐུགས་ཀར་ཐུགས་རྡོ་རྗེ་སེམས་དཔའ་སུམ་བརྩེགས་བྱེད་ཚུལ་ཞིག་ཀྱང་
གསུངས་ཏེ། དེ་ལྟར་ན་རང་མི་བསྐྱོད་པར་བསྐྱེད་པའི་གནས་གསུམ་དུ་རྡོ་རྗེ་
གསུམ་བསྐྱེད་དགོས་སམ་སྙམ་མོ། །དེ་ལྟར་བསམ་གཏན་གཉིས་ཀྱི་སྡུད་རིམ་
དང་ཕྱག་རྒྱ་ལ་བརྟེན་ནས་མ་དག་པའི་སྒྱུ་མའི་སྐུ་དེ་ནམ་མཁའ་ལ་འཇའ་
ཡལ་བ་ལྟར་དག་པ་ན། དོན་གྱི་འོད་གསལ་དེ་མངོན་དུ་བྱས་པ་ཡིན་ནོ། །འོད་
གསལ་དེ་ལ་མཚན་གྱི་རྣམ་གྲངས། ཐམས་ཅད་སྟོང་པ་དང་། མངོན་པར་བྱང་
ཆུབ་པ་དང་། ཡང་དག་པའི་མཐའ་ལ་སོགས་པའོ། །ཁ་ཅིག །དབང་བསྐུར་
བའི་མཚན་གཅིག་པོ་དེ་ལ་འོད་གསལ་དེ་མངོན་དུ་བྱེད་པ་མིན་ནོ་ཟེར་ན། དེ་
ཡིན་པར་ཐལ། གསལ་སྒྲོན་ལས། མཚན་ཕྱེད་ན་དབང་བསྐུར་བའི་ཐོ་རངས་
བྱང་ཆུབ་པ་གཉིས་དང་། བསམ་གཏན་གཉིས་ཀྱི་མན་ངག་སྟོན་པར་གསུངས་
པ་དེ། ཐོ་རངས་དེ་ཉིད་ལ་དོན་གྱི་འོད་གསལ་བསྐྱེད་ནུས་པ་ཡིན་ནམ་མིན།
ཞེས་པ་ནས། བཤད་པར་བྱ་སྟེ་རིམ་ལྔ་དང་སྤྱོད་བསྡུས་སུ་གསུངས་པ་དེ་ལ་
དང་པོ་སྣོད་རུང་དུ་སྒྲུབ་པའི་སྐབས་གཅིག་དང་། སྒྱུ་ལུས་ཐོབ་ནས་དེ་ལྟར་
ནུས་པའི་སྐབས་གཅིག་སྟེ་གཉིས་ཡོད་ཅིང་། སྒྲོན་གསལ་ལས་གསུངས་པ་ཕྱི་
མ་ལ་དགོངས་ཀྱི། ཞེས་འདིར་དབང་བསྐུར་ནས་འོད་གསལ་གྱི་གདམས་པ་

ནོད་པར་གསུངས་པ་དེ་སྒྱུ་ལུས་ཐོབ་ནས་དབང་བསྐུར་བའི་ཐོ་རངས་དེ་ལ་
འོད་གསལ་མངོན་དུ་བྱེད་ནུས་པའི་སྐབས་ལ་དགོངས་པར་གསུངས་པའི་
ཕྱིར། བྱས་པ་ལ་ཁོ་ན་རེ། སྒྱུ་ལུས་ཐོབ་ནས་མཚན་གཅིག་ལ་འོད་གསལ་མངོན་
དུ་བྱེད་མི་ནུས་པའི་བར་དུ་སྒྱུ་ལུས་(༡༢༠བ)འོད་གསལ་དུ་འཇུག་པའི་ཐབས་
མི་སྒོམ་པར་ཐལ། དབང་མནོས་ནས་གདམས་ངག་ཞུ་བ་དེ་འདྲ་བའི་ལམ་དེ་
བསྒོམས་པར་བྱ་བའི་ཆེད་ཡིན་པའི་ཕྱིར། ཟེར་ན་མ་ཁྱབ་བོ། །སྔར་དབང་དང་
གདམས་པ་ཐོབ་ཀྱང་ལམ་ཐད་ཀ་ཐད་ཀའི་མངོན་རྟོགས་བསྐྱེད་པའི་བླ་མའི་
མན་ངག་ལ་སློབ་མ་དེས་ད་དུང་ཡང་ལྟོས་དགོས་པ་མི་འགལ་བའི་ཕྱིར་རོ།
ཡང་ཁ་ཅིག །དོན་གྱི་འོད་གསལ་གྱི་རིམ་པ་ཡིན་ན་འཕགས་རྒྱུད་ཀྱིས་བསྡུས་
པས་ཁྱབ་སྟེ། དོན་གྱི་འོད་གསལ་ཡིན་ན་འཕགས་རྒྱུད་ཀྱི་མཁྱེན་པ་ཡིན་པས་
ཁྱབ་པའི་ཕྱིར་ཟེར་ན། དོན་གྱི་འོད་གསལ་གྱི་སྔ་ལོགས་སུ་བྱུང་བའི་སྣང་མཆེད་
ཐོབ་གསུམ་ཆོས་ཅན། འཕགས་རྒྱུད་ཀྱིས་བསྡུས་པར་ཐལ། དོན་གྱི་འོད་གསལ་
གྱི་རིམ་པ་ཡིན་པའི་ཕྱིར། ཁྱབ་པ་ཁས། རྟགས་གྲུབ་སྟེ། སྒྲོན་གསལ་ལས། ཀུན་
རྫོབ་བདེན་པ་དག་པ་ནི། །རིམ་པ་བཞི་པ་ཞེས་བརྗོད་དོ། །ཞེས་པའི་ཊཱི་ཀ་ལས།
དེ་ཡང་གཙོ་བོ་སྨོས་པ་ཡིན་གྱི། སྒྱུ་ལུས་འོད་གསལ་དུ་འཇུག་པར་བྱེད་པའི་
རྗེས་གཞིག་དང་རིལ་འཛིན་གཉིས་ཀྱི་བསམ་གཏན་གཉིས་ཀྱང་དེའི་ནང་དུ་
སྡུད་པར་བྱེད་པ་ཡིན་ནོ། །ཞེས་གསུངས་པའི་ཕྱིར། ཁོ་ན་རེ། དོན་གྱི་འོད་གསལ་
དུས་སྔར་གྱི་འཕེན་པའི་ཤུགས་སམ་བག་ཆགས་ཡོད་ན། གནས་སྐབས་དེར་
བདེན་འཛིན་གྱི་བག་ཆགས་ཀྱང་ཡོད་པར་ཐལ་ལོ། །འདོད་ན། དུས་དེར་བག་
ཆགས་དེ་འཇོག་པའི་གཞི་ཡོད་པར་ཐལ་ལོ། །འདོད་ན། དེའི་རྒྱུད་ཀྱི་ང་དེ་དེར་
ཐལ་ལོ། །འདོད་ན། དེའི་ཚེ་དེའི་རྒྱུད་ཀྱི་ང་དེ་ཟག་མེད་ཀྱི་ངོ་བོར་གྱུར་མ་ཟིན་
པར་ཐལ་ལོ། །དེ་འདོད་ན། དེའི་ང་དེའི་གདགས་གཞིའི་ཕུང་པོ་ལ་ཟག་བཅས་
ཤིག་ཡོད་པར་(༡༢༡ན)ཐལ་ལོ། །འདོད་མི་ནུས་ཏེ། དེའི་ཚེ་དེའི་རྒྱུད་ལ་དབང་

ཤེས་ནི་མེད་ཡིད་ཤེས་ལམ་ཟག་མེད་ཀྱི་ངོ་བོར་གྱུར་ཟིན་པ་གང་ཞིག །དེའི་
གཟུགས་ཕུང་རགས་པ་དེའི་ང་ཙམ་གྱི་གདགས་གཞི་མ་ཡིན་པའི་ཕྱིར། རྟགས་
ཕྱི་མ་གྲུབ་སྟེ། དེའི་ཚེ་གཟུགས་ཕུང་རགས་པ་དེ་དང་ལས་ཉོན་གྱི་དབང་གིས་
བྱུང་བའི་རྟེན་དང་བརྟེན་པའི་འབྲེལ་བ་ལྡོག་ཟིན་པའི་ཕྱིར་ན་མ་ཁྱབ་སྟེ། དེ་
ལྡོག་ཀྱང་སྤྱིར་དེའི་དུས་སུ་ཕུང་པོ་རགས་པ་རྟེན་དང་རྣལ་འབྱོར་པ་དེའི་
སེམས་དང་ང་དེ་ལ་བརྟེན་པ་ཡིན་པ་མི་འགལ་བའི་ཕྱིར་ཏེ། མངོན་པར་བྱང་
ཆུབ་པའི་རིམ་པའི་རྣམ་བཤད་ལས། སྔོན་ལས་ཀྱི་སྟོབས་ཀྱིས་འཕང་བའི་རྟེན་
དང་བརྟེན་པའི་འབྲེལ་བ་ཕྲ་བ་བཀག་ཀྱང༌། རྣལ་འབྱོར་པ་དེའི་རྣམ་སྨིན་གྱི་
ལུས་ལ་སེམས་བརྟེན་པ་ཙམ་མི་འགལ་ལོ་ཞེས་གསུངས་པའི་ཕྱིར། འོན་ཀྱང་
མཁས་པ་འགའ་ཞིག་གིས། དེའི་ཚེ་དེའི་ཕུང་པོ་ཟག་མེད་དུ་གནས་འགྱུར་བར་
བཤད་པ་ལྟར་ན། དེའི་ང་ཙམ་གྱི་གདགས་གཞི་ལ་ཟག་བཅས་མེད་པས་ང་
ཙམ་ཤེས་སྒྲིབ་བག་ཆགས་ཀྱི་གཞིར་འཇོག་དཀའ་བར་འགྱུར་རོ་སྙམ། ཁ་ཅིག །
དོན་གྱི་འོད་གསལ་གྱི་བཞོན་པའི་རླུང་དེ་ཟག་བཅས་ཡིན་ཟེར་ན། དོན་གྱི་འོད་
གསལ་ཆོས་ཅན། ཁྱོད་ཟག་བཅས་ཡིན་པར་ཐལ། ཁྱོད་ཀྱི་བཞོན་པའི་རླུང་དེ་
དེ་ཡིན་པ་གང་ཞིག །ཁྱོད་དེ་འདྲའི་རླུང་དེ་དང་ངོ་བོ་གཅིག་ཡིན་པའི་ཕྱིར།
གཞན་ཡང་། དེ་འདྲའི་རླུང་དེ་ཟག་བཅས་མ་ཡིན་པར་ཐལ། ཟག་མེད་ཡིན་
པའི་ཕྱིར་ཏེ། དོན་གྱི་འོད་གསལ་གྱི་བཞོན་པའི་ཟག་མེད་ཀྱི་རླུང་འོད་ཟེར་ལྔ་
པ་ཞེས་བཤད་པའི་ཕྱིར།། །།
རྒྱུད་སྡེ་འོག་མའི་ལམ་དང་ཕར་ཕྱིན་ཐེག་པའི་ལམ་གྱི་མཐར་
བླ་མེད་ཀྱི་ལམ་ལ་འཇུག་པའི་ཚུལ།
༈རྒྱུད་སྡེ་འོག་མའི་ལམ་དང་ཕར་ཕྱིན་ཐེག་པའི་ལམ་གྱི་(༡༢༡བ)མཐར་

བླ་མེད་ཀྱི་ལམ་ལ་འཇུག་པའི་ཚུལ་ལ། པཎ་ཆེན་བསོད་གྲགས་ཀྱིས་ས་དང་
པོ་ནས་ཕར་ཕྱིན་རང་ལམ་དུ་གནས་སྐབས་སུ་རིགས་ངེས་པ་ཐོབ་པས། ས་
བཅུ་སྲིད་པ་ཐ་མའི་སྐབས་མ་གཏོགས་མི་འཇུག་པར་གསུངས་ཏེ། ཕར་ཕྱིན་
ཐེག་པའི་ས་དང་པོ་ཐོབ་ནས་གནས་སྐབས་རང་ལམ་དུ་རིགས་ངེས་ཐོབ་
པས་ས་དང་པོ་ནས་བཅུ་པའི་བར་དུ་སྔགས་ལམ་ལ་མི་འཇུག་པར་སྤྱི་དོན་
སྐལ་བཟང་མགུལ་རྒྱན་ལས་ཀྱང་གསུངས་ཤིང༌། སྔོན་གྱི་མཁས་པ་ཕལ་མོ་
ཆེས་བཞེད་སྣང་ངོ༌། །མཁས་གྲུབ་ནོར་བཟང་རྒྱ་མཚོས་ས་དང་པོ་སོགས་ཀྱི་
གནས་སྐབས་ཀུན་ཏུ་སྔགས་ལ་འཇུག་པ་སྲིད་པར་ལུང་རིགས་གཉིས་ཀྱིས་
བསྒྲུབ་ཚུལ་ནི། དེ་རང་གི་རིམ་ལྔ་དང་། དབང་དོན་དེ་ཉིད་ཡང་གསལ་
གྱི་སློབ་མ་སྟ་གོན་སྐབས་ཤོག་བྱང་བརྒྱ་དང་ཉེར་དྲུག་སྐོར་ནས་རྒྱས་པར་
བཀོད་འདུག་པ་ལས་ཤེས་པར་བྱའོ། །ཕར་ཕྱིན་གྱི་ས་དང་པོ་ནས་རང་ལམ་
དུ་རིགས་ངེས་པ་ཐོབ་པར་འདོད་པ་རྣམས་ལྟར་ན་དེ་ལྟར་རིགས་ངེས་པར་
འགྱུར་བའི་རྒྱུ་མཚན་ཅི་ཞེ་ན། བྱང་སེམས་ཀྱི་མོས་སྤྱོད་སྐབས་ཀྱང་བསྐལ་
པ་གྲངས་མེད་གཅིག་གི་རྫོགས་དགོས་པས་དུས་རིང་པོ་དེ་ཙམ་གྱི་བར་དུ་
ལམ་དེ་ག་ལ་གོམས་པར་བྱས་པ་ཡིན་པས་གོམས་པ་ཆེས་པའི་དབང་གིས་
དེ་ལྟར་རིགས་ངེས་པ་ཡིན་ནམ་སྙམ་ཡང་། དབང་དོན་ཡང་གསལ་ལས།
ཕར་ཕྱིན་ཐེག་པའི་ཚོགས་ལམ་ཆེན་པོ་ནས་ཆོས་རྒྱུན་གྱི་ཏིང་ངེ་འཛིན་དེ་
ཐོབ་དགོས་ལ་དེའི་སེམས་རྟེན་དུ་བསམ་གཏན་གྱི་དངོས་གཞི་དགོས་ཤིང༌།
དེ་ལ་འདོད་པ་ལས་ཆགས་པ་དང་བྲལ་དགོས་པའི་ཕྱིར་དེ་ལྟར་འདོད་པར་
གསུངས་སོ། །དང་པོ་འཇུག་པའི་སྐབས་ཀྱང་ཚོགས་ལམ་ཆུང་འབྲིང་གི་སྐབས་
མ་གཏོགས་ཆེན་པོ་ནས་འདོད་པ་ལ་ཆགས་(༡༢༢ན)པ་དང་བྲལ་བས་དེ་
ལྟར་མི་འཇུག་ཅེས་པཎ་ཆེན་བསོད་གྲགས་ཀྱིས་བཤད་དོ། །ས་བཅུའི་མཐར་
སྔགས་ལམ་ལ་ཞུགས་ནས་འཚང་རྒྱ་ཚུལ་ནི། པཎ་ཆེན་བསོད་གྲགས་དང༌།

ཆོས་རྒྱན་སོགས་ཀྱིས་ས་བཅུ་སྲིད་པ་ཐ་མ་བ་དེ་སངས་རྒྱས་རྣམས་ཀྱིས་སེ་
གོལ་གྱི་སྒྲས་མཉམ་བཞག་ལས་བསླངས་ཏེ། ཏིང་འཛིན་འདི་ཙམ་གྱིས་སངས་
རྒྱས་མི་ནུས་པར་གསུངས་པ་ན། འོ་ན་ཇི་ལྟར་བགྱི་ཞེས་ཞུས་པའི་ཚེ་ལྷའི་བུ་
མོ་ཐིག་ལེ་མཆོག་མ་བཀུགས་ཏེ་མཚན་ཕྱེད་ན་དབང་གསུམ་པ་དངོས་དབང་
དུ་བསྐུར་ནས། དབང་དུས་དེར་སྟོང་པ་བཞི་སྔ་མ་ཕྱི་མ་ལ་ཐིམ་པའི་ཐམས་
ཅད་སྟོང་པ་འོད་གསལ་མངོན་དུ་བྱས་པའི་འོད་གསལ་དེའི་རླུང་སེམས་ཙམ་
ལས་སློབ་པའི་ཟུང་འཇུག་གི་སྐུར་བཞེངས། དེ་ལ་དབང་བཞི་པ་བསྐུར་ཏེ།
སྤྱོད་པ་སྤྱད་པའི་མཐར་ཐོ་རངས་ཀྱི་དུས་རྡོ་རྗེ་ལྟ་བུའི་ཏིང་ངེ་འཛིན་མངོན་
དུ་བྱས་ཏེ། ཤེས་སྒྲིབ་སྤངས་པའི་མི་སློབ་པའི་ཟུང་འཇུག་གི་སྐུར་སངས་རྒྱས་
པར་གསུངས་སོ། །ཨ་ཀྱ་ཡོངས་འཛིན་དབྱངས་ཅན་དགའ་བའི་བློ་གྲོས་ཀྱིས་
ནི། མཚན་ཕྱེད་ན་དབང་གསུམ་པ་དངོས་དབང་དུ་བསྐུར་སྣང་མཆེད་ཐོབ་
གསུམ་སྔོན་དུ་འགྲོ་བའི་སྒོ་ནས་འོད་གསལ་མཚོན་པར་བྱས། དེ་ལས་ལངས་
པ་ལ་འོད་ཟུང་གི་གདམས་པ་དང་དབང་བཞི་པ་ཚིག་དབང་བསྐུར་བས། ཐོ་
རངས་དེ་ལ་འོད་གསལ་མངོན་དུ་བྱས་ནས་དེ་ལས་སློབ་པའི་ཟུང་འཇུག་གི་
སྐུར་བཞེངས། དེ་ལ་བརྟེན་ནས་ཐོ་རངས་ཕྱི་མ་སྐྱ་རེངས་འཆར་ཁར་མི་སློབ་
པའི་ཟུང་འཇུག་མངོན་དུ་བྱེད་པ་ཡིན་ཏེ། ཞེས་གསལ་སྒྲོན་གྱི་ལུང་དྲངས་སོ། །
ལུང་དེ་ནི་བླ་མེད་རིགས་ངེས་འཚང་རྒྱ་ཚུལ་འཆད་པའི་སྐབས་སུ་གསུངས་
(༡༢བན)ཀྱི། ཕར་ཕྱིན་གྱི་ལམ་གྱི་མཐར་འཚང་རྒྱ་ཚུལ་ནི་མིན་ནོ། །བཞེད་པ་
གཉིས་ལས་སྔ་མ་གསལ་སྒྲོན་གྱི་ཚིག་ཟིན་ཙམ་མཐུན་པར་ཨེ་འདུག་སྙམ་པ་
མ་གཏོགས་གསལ་སྒྲོན་རང་གི་ཕར་ཕྱིན་གྱི་ལམ་གྱི་མཐར་འཚང་རྒྱ་ཚུལ་སྟོན་
པའི་སྐབས་ན་མི་གསལ་ལོ། །མཁས་གྲུབ་སྨྲ་བའི་ཉི་མས་བརྟག་གཉིས་ཀྱི་རྣམ་
བཤད་ལས། དེ་འདྲ་བའི་བྱང་སེམས་སྲིད་པ་ཐ་མ་པ་དེ་ལ། དབང་གསུམ་པ་
དངོས་དབང་དུ་བསྐུར་བའི་ཚེ་ཕྱག་རྒྱ་ལ་བརྟེན་ནས་བདེ་ཆེན་མཚན་ཉིད་

ཚང་བ་བསྐྱེད་པར་ནུས་ལ། སྟོང་ཉིད་མངོན་སུམ་དུ་རྟོགས་ཟིན་
སྔར་ནས་ཡོད་པས། དབང་གསུམ་པ་དངོས་དབང་དུ་བསྐུར་བ་དེའི་ཚེ། ཕྱག་
རྒྱ་སྲོག་རྩོལ་དུ་སོང་བ་དེ་ལ་བརྟེན་ནས་རླུང་རིམ་གྱིས་ཐིམ་པའི་སྟོང་པ་
གསུམ་མངོན་དུ་ཤར་ནས། སྟོང་པ་བཞི་པའི་ཚེ་བདེ་བ་ཆེན་པོའི་ཡེ་ཤེས་ཀྱིས་
སྟོང་ཉིད་མངོན་སུམ་དུ་རྟོགས་པར་འགྱུར་བའི་ཕྱིར། ཡེ་ཤེས་དེ་ནི་དོན་གྱི་འོད་
གསལ་ཡིན་ལ། དབང་བསྐུར་བའི་ཚེ་འོད་གསལ་གྱི་སྔོན་དུ་འཕེན་པ་གཏོང་བ་
སོགས་ཀྱི་གདམས་ངག་ཕོག་པས། འཕེན་པའི་དབང་གིས་དབང་དུས་ཀྱི་འོད་
གསལ་དེ་ལས་ལུགས་ལྡོག་ཏུ་ལྡང་བ་ན། ཤིན་ཏུ་ཕྲ་བའི་རླུང་སེམས་ལས་གྲུབ་
པའི་ཁ་སྦྱོར་གྱི་ལུས་མཚན་དཔེས་བརྒྱན་པའི་རྣམ་པ་ཅན་དུ་ལྡང་བ་ཡིན་ནོ། །
དེས་ན་དབང་དུས་ནས་སྒྱུ་མའི་སྐུ་གྲུབ་ཟིན་པའི་ཕྱིར། དབང་བསྐུར་བའི་རྗེས་
སུ་བསྐྱེད་རིམ་དང་རྫོགས་རིམ་དེ་ལས་འོག་མ་དག་བསྒོམ་པའི་དོན་མེད་ལ།
ཞེས་གསུངས་པ་ནི་བཞེད་པ་སྔ་མ་དང་ཤིན་ཏུ་མཐུན་ནམ་སྙམ་ཞིང་། ཡང་
རྒྱུད་སྡེ་སྤྱི་རྣམ་ལས་ནི་ཕལ་ཆེར་ཕྱི་མ་ལྟར་གསུངས་ཏེ། དབང་གསུམ་(༡༢༣ན)
པ་ཤེས་རབ་ཡེ་ཤེས་ཀྱི་དབང་དངོས་དབང་དུ་བསྐུར་ཏེ། དེའི་རྗེས་ལ་མངོན་
པར་བྱང་ཆུབ་པའི་རིམ་པ་རྣམས་བསྟན་ནས་སྒོམ་དུ་བཅུག་པས། མཚན་ཕྱེད་
ན་སྟོང་པ་གསུམ་རིམ་གྱིས་ཐ་མ་ནས། ཐམས་ཅད་སྟོང་པ་དོན་གྱི་འོད་གསལ་
མངོན་དུ་གྱུར་ཏེ། དེ་ལས་དག་པའི་སྒྱུ་མའི་སྐུར་ལངས་པ་ལ། སངས་རྒྱས་
ཐམས་ཅད་ཀྱིས་དབང་བཞི་པ་བསྐུར་ཏེ་སྤྱོད་པ་བྱེད་དུ་བཅུག་པས་ཐོ་རངས་
སྐྱ་རེངས་དང་པོ་འཆར་ཙམ་ན་རྡོ་རྗེ་ལྟ་བུའི་ཏིང་ངེ་འཛིན་གྱིས། · ཤེས་བྱའི་
སྒྲིབ་པ་ཕྲ་ཞིང་ཕྲ་བ་ཡང་སྤངས་ནས་མི་སློབ་པའི་ཟུང་འཇུག་རྡོ་རྗེ་འཆང་གི་
གོ་འཕང་བརྙེས་ཏེ་མངོན་པར་རྫོགས་པར་སངས་རྒྱས་སོ། །ཞེས་གསུངས་སོ། །
འོ་ན་དེ་གཉིས་ལས་གང་བཟུང་ཞེ་ན། མཐའ་ཅིག་ཏུ་ཁ་ཚོན་གཅོད་དཀའ་
ཡང་། དེ་འདྲའི་རྒྱལ་སྲས་དེས་ཐོག་མར་ཐོབ་པའི་དོན་གྱི་འོད་གསལ་དེ་རིམ་

པ་བཞི་པའི་འོད་གསལ་ནི་ཡིན་དགོས་ཏེ། རིམ་པ་འོག་མ་སྔོན་དུ་མ་སོང་བར་
གོང་མ་གཉིས་ནས་ཞུགས་པས་ཆོག་པ་དེ་འདྲའི་རྒྱལ་སྲས་དེ་ཁོ་ནའི་དམིགས་
བསལ་དུ་གསུངས་པས་སོ། །དེ་རིམ་པ་བཞི་པའི་དོན་གྱི་འོད་གསལ་ཡིན་ན་ནི།
ཕྱི་ནང་གི་མངོན་བྱང་གཉི་ག་ཡིན་དགོས་པས་དེ་ཐོག་མར་ཐོབ་པའི་དུས་ཐོ་
རངས་ཡིན་ལ། དེ་ལྟར་ན་མཚན་ཕྱེད་ན་དབང་བསྐུར་བའི་ཚེ་དེ་ཉིད་ལ་དོན་
གྱི་འོད་གསལ་མངོན་དུ་བྱས་པ་མིན་པ་ལུགས་ཕྱི་མ་ལྟར་འཐད་དམ་སྙམ་མོ། །
འོ་ན་རིམ་ལྔ་ལས། འདི་ལྟར་མཚན་ཕྱེད་དུས་སུ་ནི། །རྒྱལ་བའི་སྲས་ཀྱིས་དེ་
ཉིད་དམིགས། །ཞེས་དང་། སྤྱོད་བསྡུས་ལས་ཀྱང་། མཚན་ཕྱེད་ཀྱི་དུས་སུ་འོད་
གསལ་བ་མངོན་དུ་མཛད་དེ། ཞེས་དེས་འོད་གསལ་མངོན་དུ་(༡༢༣བ)བྱེད་
དུས་མཚན་ཕྱེད་དུ་གསུངས་པ་དང་འགལ་ཞེ་ན་དེ་ནི་དབང་བསྐུར་ནས་འོད་
གསལ་མཚོན་པའི་དུས་ལ་དགོངས་པར་ཨ་ཀྱས་གསུངས་སོ། །ཁོ་ན་རེ། དེ་
འདྲའི་རྒྱལ་སྲས་དེ་འཚང་རྒྱ་བ་ལ་སློབ་པའི་ཟུང་འཇུག་གི་ས་བཅུ་ག་བགྲོད་
མི་དགོས་པར་ཐལ། གོང་གི་འདོད་པ་དེ་རྣམས་འཐད་པའི་ཕྱིར། འདོད་ན། ས་
ལམ་རིམ་ལྔ་རིང་ལུགས་སྙིང་པོ་ལས། དེ་འདྲའི་རྒྱལ་སྲས་ཀྱི་རྟོགས་པ་སྔོན་
སོང་གི་ས་དགུའི་དོན་གྱི་འོད་གསལ་སོགས་བར་ཆད་མེད་ལམ་དང༌། རྣམ་
གྲོལ་ལམ་ཡིན་པ་བཅད་པའི་ཆེད་ཡིན་པའི་ཕྱིར། ཞེས་དེའི་རྟོགས་པ་སྔོན་སོང་
གི་འོད་གསལ་དེ་ལ་ས་དགུའི་རྣམ་གཞག་གསུངས་པའི་ཕྱིར་ཟེར་ན། དེ་ནི་
ཡི་གེ་མ་དག་པ་སྟེ། དེ་འདྲའི་རྒྱལ་སྲས་ཀྱི་རྟོགས་པ་སྔོན་སོང་གི་ས་བཅུ་པའི་
དོན་གྱི་འོད་གསལ་སོགས་ཟེར་བ་ཡིན་ནམ་བརྟག་འཚལ། ཕར་ཕྱིན་ཐེག་པའི་
ལམ་གྱི་མཐར་བླ་མེད་ལ་ངེས་པར་འཇུག་དགོས་པ་ནི། སྣང་མཆེད་ཐོབ་གསུམ་
གྱི་སྟེང་གི་གཉིས་སྣང་ཕྲ་མོ་དག་པ་ལ་ལྷན་སྐྱེས་ཀྱི་བདེ་བས་སྟོང་ཉིད་ཕྲ་མོ་
རྟོགས་དགོས་པའི་རྒྱུ་མཚན་གྱིས་ཡིན་ཞིང་། གཞན་ཡང་བརྟག་གཉིས་རྣམ་
བཤད་ཀྱི་བསྟན་པ་སྤྱིའི་རྣམ་གཞག་ཏུ་རིགས་པ་མཐའ་ཡས་པ་གསུངས་པ་

ལྟར། དབང་དོན་དེ་ཉིད་ཡང་གསལ་དུ་སློབ་མ་སྟ་གོན་གྱི་སྐབས་སུའང་འབྱུང་
ངོ༌།། །།
༈རིམ་པ་བཞི་པའི་དོན་གྱི་འོད་གསལ་དེ་འཛིན་པའི་ཡན་ལག་ཏུ་འགྱུར་
ཚུལ་ནི། ད་ཕྱི་མ་ལས། རང་དབང་རིན་ཆེན་དགག་པ་ཡི། །གཟུང་བའི་འཛིན་པ་
ཡིན་པར་བཤད། །ཅེས་སོགས་ཀྱིས་བསྟན་ཏེ། རང་ནི་གཟུགས་སོགས་ཡུལ་དྲུག་
དང་། དབང་པོ་དྲུག་དང་། རིན་ཆེན་ཞེས་པ་(༡༢༤ན)སེམས་རླུང་དང་བཅས་
པ་ལ་གསུངས་ལ། འགོག་པའི་རྡོ་རྗེ་ནི་འོད་གསལ་དང༌། མཚན་མ་ནི་རྟགས་
ཏེ་སྨིག་རྒྱུ་ལ་སོགས་པའི་སྣང་བའོ། །སྨིག་རྒྱུ་ལ་སོགས་པའི་རྟགས་འདི་རྣམས་
ནི་འབྱུང་བཞི་རིམ་གྱིས་ཐིམ་པའི་རྟགས་ཡིན་ལ། ས་སོགས་འབྱུང་བ་སྔ་མ་ཕྱི་
མ་ལ་ཐིམ་ཞེས་པ་ནི། སྔ་མས་རྣམ་ཤེས་ཀྱི་རྟེན་བྱེད་པའི་ནུས་པ་ཉམས་ནས་ཕྱི་
མའི་ནུས་པ་གསལ་དུ་སོང་བ་ལ་དེ་ལྟར་བཏག་པའོ། །ཁ་ཅིག །བསྒོམས་སྟོབས་
ཀྱིས་ཤར་བའི་སྨིག་རྒྱུ་ལ་སོགས་པའི་སྣང་བ་ཡིན་ན། རླུང་དབུ་མར་ཞུགས་
གནས་ཐིམ་གསུམ་བྱས་པ་ལས་བྱུང་བའི་སྣང་བ་ཡིན་པས་ཁྱབ་ཟེར་ན། དེ་ལ་
རླུང་དབུ་མར་འཇུག་པར་རྩོམ་པ་དང་ཅུང་ཟད་ཞུགས་པ་སོགས་ཀྱི་སྐབས་སུ་
བྱུང་བ་དུ་མ་མེད་པར་ཐལ། ཁྱབ་པ་དེའི་ཕྱིར། འདོད་མི་ནུས་ཏེ། དེ་ཡོད་པར་
གསལ་སྒྲོན་ལས་གསུངས་པའི་ཕྱིར། འདིར་གསལ་སྒྲོན་དུ་ནམ་མཁའ་ཆང་ཆུང་
ཞེས་པ་ནི་ནམ་མཁའ་རྐྱང་རྐྱང་ཞེས་ཡུལ་སྐད་ལ་ཡོད་པ་དང་གཅིག་གམ་
སྙམ། ཁམས་ཕྲ་བ་ནི་རང་བཞིན་གྱི་རྟོག་པ་གཡོ་བའི་རླུང་ལ་གསུངས་ཤིང་། དེ་
ཐིམ་པས་མར་མེ་རླུང་གིས་མ་བསྐྱོད་པ་ལྟ་བུའི་སྣང་བ་འབྱུང་ངོ་གསུངས་པས།
མར་མེ་སྟེང་འབར་ཟེར་བ་མིན་པར་ཤེས་སོ། །ཁ་ཅིག །སྣང་བ་དང་པོའི་དུས་
སུ་རང་བཞིན་གྱི་རྟོག་པ་མ་ལུས་པ་ངེས་པར་ཐིམ་དགོས་ཟེར་ན། སྣང་མཆེད་
ཐོབ་གསུམ་གྱི་དུས་རང་བཞིན་བརྒྱད་ཅུའི་རྟོག་པ་རགས་རིམ་ནས་རིམ་གྱིས་
ཐིམ་པ་མ་ཡིན་པར་ཐལ་ལོ། །འདོད་ན། ཡེ་ཤེས་རྡོ་རྗེ་ཀུན་བཏུས་ཀྱི་རྣམ་

བཤད་ལས། ཀུན་རྟོག་བརྒྱད་ཅུ་ཐིམ་(༡༢༤བ)པ་ལ་རགས་པ་དང་འབྲིང་དང་
ཕྲ་བ་ཐིམ་པའི་རིམ་པ་མང་ངོ་། ། དེའི་ཕྱིར་རང་རང་གི་ཐད་ཀ་ལ་ལྟོས་པའི་
རང་བཞིན་གྱི་རྟོག་པས་སྟོང་པ་དང༌། ཡེ་ཤེས་གསུམ་གཞན་ཞིག་ལ་ལྟོས་ནས་
ཀུན་རྟོག་མ་ལུས་པར་ཐིམ་པ་མིན་པ་འོང་བ་རྣམས་ཕྱེད་ན་སྟོང་པ་རྣམས་ཀྱི་
ཁྱད་པར་རྣམས་ཤེས་པར་འགྱུར་རོ། །ཞེས་གསུངས་པ་མི་འཐད་པར་ཐལ་ལོ། །
ཁ་ཅིག །འདིར་བསྟན་སྟོང་པ་གསུམ་པོའི་གང་རུང་ཡིན་ན་སྣང་བ་གསུམ་པོ་
གང་རུང་ཡིན་པས་ཁྱབ་ཟེར་ན། སྣང་བ་གསུམ་གྱི་ཆོས་ཉིད་གསུམ་པོ་དེ་སྟོང་
པ་གསུམ་དུ་བཞག་མི་ཆོག་པར་ཐལ་ལོ། །འདོད་མི་ནུས་ཏེ། རྣམ་བཤད་དེ་ལས།
སྣང་བ་གསུམ་གྱི་ཆོས་ཉིད་གསུམ་ཡང་སྟོང་པ་གསུམ་དུ་བཞག་པས་ཆོག་མོད་
ཀྱང་། རྣམ་རྟོག་ཚན་གསུམ་གྱི་སྟོང་པའི་སྣང་བ་གསུམ་ཡང་སྟོང་པ་གསུམ་དུ་
འཇོག་པ་ཡིན་ཏེ། ཞེས་གསུངས་པའི་ཕྱིར།། །།
ས་ལམ་གྱི་ཚུལ།
༈གསུམ་པ་བདེན་གཉིས་ཟུང་འཇུག་གི་རྣམ་གཞག་བཤད་པ་ལ། ས་ལམ་
གྱི་ཚུལ་ནི། རྡོར་ཕྲེང་ལས། དབང་བསྐུར་རེ་རེ་ས་རེའོ། །ཞེས་སྔར་བཤད་པའི་
བུམ་དབང་བཅུ་གཅིག་གི་སྟེང་དུ་དབང་གོང་མ་གསུམ་སྟེ་བཅུ་བཞི་ས་བཅུ་
བཞི་དང་། ལུང་སྟོན་ལས། ས་བཅུ་གསུམ་དུ་གསུངས་ཤིང་། དེ་ལས་གཞན་དུ་
རྩ་བཤད་ཀྱི་རྒྱུད་རྣམས་སུ་གསལ་པོ་མ་བྱུང་ཞིང༌། འཕགས་པ་ཡབ་སྲས་ཀྱིས་
ཀྱང་གསལ་པོར་གསུངས་པ་མེད་པར་གསུངས་སོ། །སྤྱོད་བསྡུས་ཀྱི་འགྲེལ་པར།
སྦྱོར་ལམ་དྲོད་སོགས་བཞི་རེ་རེ་ལ་ཆུང་འབྲིང་ཆེ་གསུམ་བྱས་པའི་བཅུ་གཉིས་
ལ་ས་བཅུ་གཉིས་དང་། དེའི་སྟེང་རབ་དགའ་བསྣན་པས་ས་བཅུ་གསུམ་
གསུངས་པ་སོགས་མང་ཡང་དོན་ལ་འཕགས་པ་སློབ་པའི་ས་ལ་(༡༢༥ན)རབ་

དགའ་སོགས་བཅུ་དང༌། དེའི་སྟེང་དུ་བཅུ་གཅིག་ཀུན་ཏུ་འོད་སངས་རྒྱས་ཀྱི་ས་
དང་བཅུ་གཅིག །དེ་ལ་མོས་སྤྱོད་ཀྱི་ས་བསྣན་པས་བཅུ་གཉིས་ལས་མང་བ་ནི་
དབྱེ་བསྡུ་ཙམ་མ་གཏོགས་མེད་པར་གསུངས་སོ། །དེ་ལ་ཨ་ཀྱ་ཡོངས་འཛིན་གྱི་
ས་ལམ་ལས་ས་བཅུ་གསུམ་དུ་ཕྱེ་ཚུལ་མན་སྙེ་ལས་གཉིས་གསུངས་པར་བཤད་
དེ། སོ་སྐྱེའི་ས་ལ་ལས་དང་པོ་པའི་ས་དང་མོས་སྤྱོད་ཀྱི་ས་གཉིས་དེའི་སྟེང་དུ་
རབ་དགའ་སོགས་བཅུ་དང་ཀུན་ཏུ་འོད་བསྣན་པས་བཅུ་གསུམ་དུ་བྱེད་
ལུགས་གཅིག་དང་། ཡང་འཕགས་པའི་ས་ཉིད་ལ་རབ་དགའ་ནས་དགུ་པའི་
བར་དང་། ས་བཅུ་པ་ལ་ཙམ་པོ་པ་དང་། དཔེ་མེད་པ་དང་ཡེ་ཤེས་ལྡན་གསུམ་
དུ་ཕྱེ་བ་དང་། ཀུན་ཏུ་འོད་བསྣན་པས་བཅུ་གསུམ་དུ་བཞག་པ་དང་གཉིས་སུ་
གསུངས་སོ། །མ་རྒྱུད་ཡེ་ཤེས་ཐིག་ལེ་ལས་ས་བཅོ་ལྔ་དང་། བཅུ་དྲུག་ཏུའང་
གསུངས་པར་སྦས་དོན་ཀུན་གསལ་དང་བརྟག་གཉིས་རྣམ་བཤད་ལས་བཤད་
པ་ལྟར་ཨ་ཀྱས་གསུངས་པ་ནི། མོས་སྤྱོད་ནས་ཀུན་ཏུ་འོད་ཀྱི་བར་ས་བཅུ་
གཉིས་ཀྱི་སྟེང་དུ། ཀུན་ཏུ་སྣང་བ་མཆེད་པའི་འོད་དང་། ཀུན་ཏུ་སྣང་བ་ཐོབ་
པའི་འོད་དང་།བརྗོད་དུ་མེད་པ་ཚད་མེད་པ་ཞེས་གསུངས་ཏེ་ཀུན་ཏུ་འོད་མི་
སློབ་ལམ་སྤྱི་ཙམ་དང༌། ཕྱི་མ་གསུམ་ནི་དེ་ལས་ཕྱེ་བའི་སྤྲུལ་སྐུ་ལོངས་སྐུ་བདེ་
བ་ཆེན་པོའི་སྐུ་གསུམ་ལ་བྱེད་དགོས་པ་འདྲ་ཞིག་ཚིག་ཟིན་ལ་སྣང་ཡང་། ཨ་
ཀྱས་མོས་སྤྱོད་དང་རབ་དགའ་སོགས་བཅུ་དང༌། དེའི་སྟེང་དུ་ཀུན་ཏུ་འོད་ལ་
སྐུ་གསུམ་དང་བདེ་བ་ཆེན་པོའི་སྐུ་བཞིར་ཕྱེ་སྟེ་སོ་སོར་བགྲང་བས་ས་བཅོ་ལྔ་
ཞེས་གསུངས་ལ། འདི་(༡༢༥བ)ལྟར་ན་རྒྱུད་རང་ལས། ཀུན་ཏུ་འོད་ནི་ཡང་དག་
པར་རྫོགས་པའི་སངས་རྒྱས་ཀྱི་ས་ཞེས་གསུངས་པ་འདི་ཆོས་སྐུ་ལ་བྱེད་དགོས་
སམ་བརྟག་གོ །བཅུ་དྲུག་ཏུ་བྱེད་ཚུལ་ནི་མོས་སྤྱོད་ནས་ཆོས་ཀྱི་སྤྲིན་གྱི་བར་
བཅུ་གཅིག་གི་སྟེང་དུ། སངས་རྒྱས་ཀྱི་ས་ལ་སྐུ་གསུམ་དང་བདེ་བ་ཆེན་པོའི་སྐུ་
ཡེ་ཤེས་ཀྱི་སྐུ་དང་ལྔར་ཕྱེ་བས་བཅུ་དྲུག་ཏུ་གསུངས་སོ། །བསྐྱེད་རིམ་ནས་སློབ་

པའི་ཟུང་འཇུག་གི་བར་ས་སོ་སོ་དང་དོད་ཐུབ་སྦྱོར་ཚུལ་ནི་གསལ་སྒྲོན་རང་
ལས་གོ་ཞིང༌། རྡོར་བཟླས་ས་བརྒྱད་པའི་སྨད་དང་སྦྱར་བ་ན་ལུས་དབེན་ཡང་
རྡོར་བཟླས་སུ་བསྡུས་པ་ཡིན་པར་གསལ་སྒྲོན་ལས་གསུངས་སོ། །ཁ་ཅིག །སྔགས་
བླ་མེད་པ་འདུས་པ་སོགས་སྤྱི་འགྲོའི་ལུགས་ལ་ས་བཅུ་པ་ལ་བཅུ་པ་ཙམ་དང་།
ཁྱད་པར་གྱི་ལམ་དང་། བར་ཆད་མེད་པའི་ལམ་གསུམ་དུ་ཡོད་དེ། དེ་ལྟར་དུ་
ཨ་བྷྱས་བཤད་པའི་ཕྱིར་ཟེར་ན། མི་འཐད་དེ། སློབ་དཔོན་དེས་ས་བཅུ་པ་ལ་
དབྱེ་བ་དེ་ལྟར་དུ་བཤད་པ་ནི་ཕར་ཕྱིན་ཐེག་པར་བཤད་པའི་ས་དེའི་དབྱེ་བ་
ཡིན་པའི་ཕྱིར་ཏེ། གསལ་སྒྲོན་ལས་ཨ་བྷྱས་ཕར་ཕྱིན་ནས་བཤད་པའི་ས་བཅུ་
པ་ལ་ས་བཅུ་པ་ཙམ་དང༌། ཁྱད་པར་གྱི་ལམ། བར་ཆད་མེད་པའི་ལམ་གསུམ་
དུ་ཡོད་པའི་ཞེས་ཁ་ཅིག་གི་འདོད་པ་བཀོད་པའི་སྐབས་སུ་བཤད་པ་ལྟར་ཕར་
ཕྱིན་ནས་བཤད་པའི་ས་བཅུ་པ་ལ་གསུམ་དུ་ཨ་བྷྱས་བཤད་པ་ནི་རང་ལུགས་
ལའང་འདོད་རིགས་པའི་ཕྱིར་ཏེ། པཎ་ཆེན་བསོད་གྲགས་ཀྱིས་ཀྱང་དེ་ཙམ་
ཞིག་རང་ལུགས་སུ་མཛད་པའི་ཕྱིར། གཞན་ཡང་། འདུས་པ་སོགས་ཀྱི་ལུགས་
ལ་ས་བཅུ་པ་ལ་དེ་འདྲའི་དབྱེ་བ་གསུམ་དུ་མི་འཐད་པར་(༡༦་ན)ཐལ། དེ་ལ་
སྔ་ཕྱིའི་རིམ་པ་མང་པོ་མི་འཐད་པའི་ཕྱིར་ཏེ། སློབ་མཐའི་དོན་གྱི་འོད་གསལ་
ཐོབ་པ་དང་རང་ལུགས་ཀྱི་ས་བཅུ་པ་ཐོབ་པ་དུས་མཉམ་ཡིན་པའི་ཕྱིར་རོ། །
བྱས་པ་ལ་ཁོ་ན་རེ། འདུས་པ་རང་ལམ་གྱི་ས་བཅུ་པ་ལ་སྔ་ཕྱིའི་རིམ་པ་མང་པོ་
ཡོད་པར་ཐལ། དུས་འཁོར་རང་ལམ་གྱི་དེ་ལ་དེ་ཡོད་པའི་ཕྱིར་ཟེར་ན་མ་ཁྱབ།
རྟགས་གྲུབ་སྟེ། མཚན་བརྗོད་ལས། འཇིག་རྟེན་གསུམ་ན་གཞོན་ལུས་གཅིག །
སོགས་དང༌། དེའི་དོན་དབང་དོན་དེ་ཉིད་ཡང་གསལ་ལས། ཞེས་བྱིས་པ་ལྟར་
འཇུག་པའི་དབང་བདུན་དང་ཞེས་པ་ནས། ས་བཅུ་པ་ལ་ཙམ་ཁྱད་སོགས་སུ་
དབྱེ་བའི་དུས་འཁོར་རང་ལུགས་ཀྱི་ས་བཅུ་གཉིས་པའི་མཐར་ཐུག་ཅེས་སོགས་
གསུངས་པའི་ཕྱིར་དང་། དུས་འཁོར་རང་གི་སྐོར་ནས་གསལ་བར་བཤད་པའི་

ཕྱིར། བླ་མེད་རང་ལུགས་ལ་སྒྲིབ་པ་གཉིས་དང་དེ་རང་ལམ་གྱིས་སྤོང་ཚུལ་ཇི་
ལྟ་བུ་ཞེ་ན། མཁས་གྲུབ་ཆེན་པོ་འགའ་ཞིག་ན་རེ། ཐ་མལ་རང་ག་བར་སྣང་བ་
ཤེས་སྒྲིབ་དང་། དེ་ལྟར་ཞེན་པ་ཉོན་སྒྲིབ་ཡིན་ཏེ། དེ་ལྟར་དུ་རྭ་སྒྲེང་ཁྲི་ཆེན་བློ་
བཟང་ཡེ་ཤེས་བསྟན་པ་རབ་རྒྱས་ཀྱིས་གསུངས་པའི་ཕྱིར་གསུངས། ཐ་མལ་གྱི་
ཞེན་པ་ཆོས་ཅན་ཁྱོད་ཉན་ཐོས་དགྲ་བཅོམ་པས་སྤངས་པར་ཐལ། ཁྱོད་ཉོན་
སྒྲིབ་ཡིན་པའི་ཕྱིར། མ་ཁྱབ་ན། ཉོན་མོངས་པའི་དགྲ་མཐའ་དག་མ་བཅོམ་
པའི་དགྲ་བཅོམ་ཡོད་པར་ཐལ་བ་དང་། ཉན་ཐོས་སློབ་པའི་ལམ་གྱིས་ཉོན་
མོངས་པ་མཐའ་དག་སྤོང་མི་ནུས་པར་ཐལ། འདོད་ན། དེ་ལྟར་དུ་མི་རིགས་
པར་ཐལ། བསླབ་བཏུས་ལས། སློབ་པའི་ཐེག་པས་(༡༢༦བ)ཆགས་ལ་སོགས། །
སྤོང་བར་འགྱུར་བ་མིན་ཞེས་འཛིན། །ཞེས་གསུངས་པའི་ཕྱིར། དེ་ལ་ཁོ་ན་རེ། མ་
ཁྱབ་སྟེ།ཆགས་ལ་སོགས་ཞེས་ཆགས་པ་སྤོང་མི་ནུས་པར་འཛིན་མི་རུང་བ་
ཡིན་གྱི་ཐ་མལ་གྱི་ཞེན་པ་ཉོན་མོངས་ཡིན་ཡང་དེ་སྤོང་མི་ནུས་པར་འཛིན་པ་
ཙམ་ལ་སྐྱོན་དུ་མི་འགྱུར་རོ་ཞེ་ན། ཆགས་ལ་སོགས་ཞེས་པའི་སོགས་ཀྱི་སྒྲས་
ཉོན་མོངས་ལྷག་མ་བསྡུས་པ་མ་ཡིན་པར་ཐལ་ལོ། །འདོད་ན། དེས་བསྡུ་རྒྱུའི་
དོན་མ་གྲུབ་པར་ཐལ་ལོ། ། །དེས་ན་རྭ་སྒྲེང་ཁྲི་རིན་པོ་ཆེའི་དགོངས་པ་ནི། དེ་
གཉིས་སྔགས་ལུགས་ཐུན་མོང་མ་ཡིན་པའི་ཤེས་ཉོན་དུ་འཇོག་པའི་དོན་ཡིན་
པར་བདག་གི་བླ་མ་ཇོ་བོའི་ཁྲི་ཆེན་གསུང་ངོ༌། །དེ་ལྟར་ན་སྔགས་ལུགས་ཐུན་
མོང་མ་ཡིན་པའི་ཉོན་སྒྲིབ་ཡིན་ན་ཉོན་སྒྲིབ་ཡིན་པས་མ་ཁྱབ་བོ། །ཉོན་སྒྲིབ་
རིམ་པ་བཞི་པའི་དོན་གྱི་འོད་གསལ་གྱིས་གཅིག་ཅར་དུ་སྤོང་བར་འདོད་པ་
མཐུན་ཡང་། ཤེས་སྒྲིབ་སྤོང་ཚུལ་ལ་ཉོན་སྒྲིབ་ལྟར་སློབ་མཐའི་དོན་གྱི་འོད་
གསལ་གྱིས་གཅིག་ཅར་སྤོང་བར་བཞེད་པ་དང༌། མཁས་གྲུབ་རྗེའི་རྣལ་འབྱོར་
རོལ་པའི་དགའ་སྟོན་གྱི་དོན་དུ་བྱས་ནས་ས་གཉིས་པ་ནས་བཅུ་པའི་སློབ་
མཐའི་འོད་གསལ་གྱི་བར་གྱིས་རིམ་གྱིས་སྤོང་བར་བཞེད་པའི་ཚུལ་གཉིས་

གསུངས་པའི་ཕྱི་མ་ནི་རྣལ་འབྱོར་རོལ་པའི་དགའ་སྟོན་གྱི་དགོངས་པ་དངོས་
ཡིན་པར་སྣང་སྟེ། གཞུང་དེ་ཉིད་ལས། ས་ཐམས་ཅད་ལ་རང་རང་གི་ངོ་སྐལ་གྱི་
སྤང་བྱར་གྱུར་པའི་གཉིས་སྣང་འཁྲུལ་པའི་བག་ཆགས་རིམ་གྱིས་འཇོམས་པར་
བྱེད་པའི་རྡོ་རྗེའི་བདག་ཉིད་ཅེས་བསྟན་པ་ཡིན་ནོ། །ཞེས་བྱ་བའི་དོན་ཏེ། ཞེས་
གསུངས་ཤིང་། དེ་ཡང་(༡༢༧ན)སཾ་བྷུ་ཊའི་དོན་བཀྲལ་བ་ཡིན་ནོ། །འདིར་
གསལ་སྒྲོན་སོགས་ལས་གསལ་བར་མ་གསུངས་ཀྱང་ས་བཅུའི་རྣམ་གཞག་ནི་
གསུངས་པས་ཕྱི་མ་ལྟར་ལེགས་པ་འདྲའོ། །ལམ་ལྔར་འཇོག་ཚུལ་ནི་ལམ་ཐུན་
མོང་བ་ནས་བཟུང་སྟེ་བསྒོམས་སྟོབས་ཀྱིས་རླུང་དབུ་མར་ཞུགས་གནས་
གསུམ་བྱས་པས་སྟོང་པ་རྣམས་འདྲེན་མི་ནུས་པའི་བར་ཚོགས་ལམ་དང་། དེ་
ལྟར་ནུས་པ་ནས་བདེ་བ་ཆེན་པོའི་ཡེ་ཤེས་ཀྱིས་སྟོང་པ་ཉིད་མངོན་སུམ་དུ་མ་
རྟོགས་པར་སྦྱོར་ལམ། དེ་ལྟར་རྟོགས་པའི་རིམ་པ་བཞི་པའི་འོད་གསལ་ནས་
རྟོགས་པ་ཟུང་འཇུག་གི་བར་མཐོང་ལམ་དང་། རྟོགས་པ་ཟུང་འཇུག་ནས་མི་
སློབ་པའི་ཟུང་འཇུག་མ་ཐོབ་བར་སྒོམ་ལམ་ས་དགུ་དང་སྦྱོར་བར་གསུངས་སོ། །
དེ་ལ་ཁོ་ན་རེ། ལམ་ཐུན་མོང་བ་ནས་སྔགས་བླ་མེད་རང་གི་ཚོགས་ལམ་དུ་
འཇོག་རིགས་པར་ཐལ། དམ་བཅའ་འཐད་པའི་ཕྱིར་ན་མ་ཁྱབ་བོ། །བྱས་པ་ལ་
ཁོ་ན་རེ། སྔགས་བླ་མེད་རང་གི་ཚོགས་ལམ་ལ་བསྐྱེད་རིམ་གྱིས་ཟིན་པ་དགོས་
པར་ཐལ། མ་ཁྱབ་པ་དེའི་ཕྱིར་ཟེར་ན་ཡང་མ་ཁྱབ་སྟེ། སེམས་བསྐྱེད་བཅོས་
མིན་དང་ལྡན་པས་བླ་མེད་རང་གི་དབང་ཐོབ་པ་ན་བླ་མེད་ཀྱི་ཚོགས་ལམ་
པར་འཇོག་པའི་ཕྱིར། དེར་ཐལ། རྒྱུད་སྡེ་སྤྱི་རྣམ་ལས། དབང་བསྐུར་བ་ལམ་གྱི་
ཐོག་མར་བཤད་པར་སྔར་དྲངས་པའི་དོན་གྲུབ་པའི་ཕྱིར་དང་། བསྐྱེད་རིམ་
སྒོམ་པ་ལ་དབང་བྱེད་ཀྱི་དབང་དང་བསྐྱེད་རིམ་གཅིག་ཅར་ཐོབ་པ་མི་སྲིད་
པའི་ཕྱིར་ཏེ། རྒྱུ་འབྲས་གཅིག་ཅར་གྲུབ་པ་མི་འཐད་པའི་ཕྱིར། ཡང་ཁོ་ན་རེ།
བསྒོམས་སྟོབས་ཀྱིས་རླུང་དབུ་མར་ཐིམ་པའི་(༡༢༧བ)སྣང་བའི་ཡེ་ཤེས་ཐོབ་ན་

སྦྱོར་ལམ་ཐོབ་པས་ཁྱབ་པར་ཐལ། དམ་བཅའ་གཉིས་པ་འཐད་པའི་ཕྱིར་ཟེར་
ན་མ་ཁྱབ། འདོད་མི་ནུས་ཏེ། དེ་འདྲའི་སྣང་བའི་ཡེ་ཤེས་ཐོབ་པའི་གང་ཟག་
ཡིན་ན་སྟོང་ཉིད་རྟོགས་པས་མ་ཁྱབ་པའི་ཕྱིར། དེར་ཐལ། དེ་ལ་རང་རྒྱུད་པ་
དང་སེམས་ཙམ་པ་ཡོད་པའི་ཕྱིར། དེར་ཐལ། རྫོགས་རིམ་གྱི་བདེ་བ་ཆེན་པོའི་
ཡེ་ཤེས་ཐོབ་པའི་གྲུབ་མཐའ་སྨྲ་བ་དེ་གཉིས་ཡོད་པའི་ཕྱིར། དེར་ཐལ། དེ་
འདྲའི་གྲུབ་མཐའ་སྨྲ་བ་དེ་གང་རུང་དུ་གྱུར་པའི་པད་དཀར་ལ་སོགས་པ་
གདུལ་བྱ་དམན་པ་བཞི་ཡོད་པའི་ཕྱིར་ཏེ། གོང་དུ་བཤད་ཟིན་པའི་ཕྱིར། གཞན་
ཡང༌། རླུང་དབུ་མར་ཞུགས་གནས་ཐིམ་གསུམ་བྱས་པའི་བདེ་བ་ཆེན་པོའི་ཡེ་
ཤེས་ཐོབ་ཀྱང་སྟོང་ཉིད་མ་རྟོགས་པ་ཡོད་པར་ཐལ། འཆི་དུས་ཀྱི་བསྲེ་བ་སྟོན་
པའི་སྐབས་ཀྱི་གསལ་སྒྲོན་ལས། ལུས་ལ་གནད་དུ་བསྣུན་པའི་ཐབས་བསྒོམས་
པས་རླུང་དྷུ་ཏཱིར་བསྡུས་ཏེ་ཐིམ་པ་ལས་སྟོང་པ་བཞི་བསྐྱེད་ནུས་པ་ཡོད་ཀྱང་
ལྟ་བ་མེད་ན་འཆི་བའི་སྟོང་པ་རྣམས་དང་བསྲེ་ནུས་ཀྱང་། དེའི་ཚེ་དེ་ཁོ་ན་
ཉིད་རྟོགས་པ་མིན་པའི་ཚུལ་གསུངས་པའི་ཕྱིར་དང་། སྦྱིན་སྲེག་གི་རྣམ་བཤད་
དངོས་གྲུབ་སྙེ་མ་ལས་ཀྱང༌། རང་བཞིན་མེད་པའི་དོན་ངེས་པའི་ལྟ་བ་སྐྱོང་རྒྱུ་
མེད་ན་རོ་རྐྱང་གི་རླུང་དབུ་མར་ཚུད་པའི་འབར་འཛག་གི་སྦྱིན་སྲེག་གིས་
རྟོགས་པ་རགས་པ་རེ་ཞིག་ཞི་ཡང་དེ་ཁོ་ན་ཉིད་ལ་བློ་ཁ་ཕྱོགས་པ་མིན་པ་ལ་
དགོངས་ནས་རྫས་ལ་མ་བརྟེན་པའི་ནང་གི་སྦྱིན་སྲེག་ལས་བླ་ན་མེད་པའི་སྦྱིན་
སྲེག་ལོགས་སུ་འོད་སྙེ་ལས་གསུངས་ཏེ་ལེགས་པ་ཡིན་ནོ། །ཞེས་གསུངས་པའི་
ཕྱིར། བླ་མེད་ཀྱི་ཚོགས་ལམ་(༡༢༨ན)ལ་བསྐྱེད་རིམ་གྱིས་ཟིན་པས་མ་ཁྱབ་ན།
ཚོགས་ལམ་གྱི་མཚན་ཉིད་འཇོག་དགོས་ལ། སྔར་རྫོགས་རིམ་ལ་སློབ་ལམ་གྱིས་
མ་ཁྱབ་པར་བཤད་པས་དེ་ལྟར་ན་རྫོགས་རིམ་གྱི་མཚན་ཉིད་ཀྱང་འཇོག་
དགོས་སོ་ཞེ་ན། འདི་ལ་མཁས་པས་བཤད་ཚུལ་མང་སྟེ། ས་ལམ་རྣམ་གཞག་ཏུ་
བླ་མེད་ཀྱི་ཚོགས་ལམ་གྱི་མཚན་ཉིད་ལ་བསྐྱེད་རིམ་གྱིས་ཟིན་པའི་ཞེས་སྨྲོས་

ཤིང༌། ཤིང་བཟའ་པཎྜི་ཏས་སྔགས་ཀྱི་སྒོ་ནས་ཐེག་ཆེན་དུ་འཇུག་པའི་སྒོ་སེམས་
བསྐྱེད་ནས་འཇོག །སྔགས་ཉན་སྒོམ་གྱི་འཇུག་སྒོ་དབང་དང་བླ་མེད་ཀྱི་ལམ་གྱི་
འཇུག་སྒོ་བསྐྱེད་རིམ་གྱི་རྟོགས་པ་ཐོབ་པའི་མཚམས་ཞིག་ལ་བཞག་དགོས་པ་
འདྲ་ཞེས་གསུངས་ལ། རྒྱལ་ཚབ་རྗེའི་དུས་འཁོར་བསྐྱེད་རྫོགས་ཀྱི་སྐོར་ལས།
ཕར་ཕྱིན་ཐེག་པའི་ཚོགས་སྦྱོར་བསྐྱེད་རིམ་ནས་ཀྱང་ཐོབ་ལ། སྔགས་ཐུན་མོང་
མ་ཡིན་པའི་སྦྱོར་ལམ་བསམ་གཏན་ནས་ཐོབ་པར་གསུངས་ཏེ། སོར་སྡུད་
ཚོགས་ལམ་དུ་འཇོག་པར་མངོན་ནོ། །མཁས་པ་ཚེ་བརྟན་ལྷ་རམས་པས་ནི།
རྒྱུད་སྡེ་སྤྱི་རྣམ་ལས། རྡོ་རྗེ་ཐེག་པའི་ཐུན་མོང་མིན་པའི་ལམ་གྱི་ཐོག་མར་
དབང་བསྐུར་བ་ངེས་པར་འགྲོ་དགོས་པས་ལམ་གྱི་ཐོག་མར་གསུངས་པ་
དྲངས་ནས་དབང་ཐོབ་པ་ནས་ཚོགས་ལམ་དུ་བཞག་གོ །ཁོང་གིས་དབང་
མཚན་ཉིད་པ་ཐོབ་པ་ལ་སེམས་བསྐྱེད་བཅོས་མིན་དགོས་པར་བཞེད་པས་
དབང་ཐོབ་ན་ངེས་པར་ལམ་ལུགས་ཡིན་པར་བཞེད་དོ། །དེ་ལྟར་བཞེད་ཚུལ་
མང་ཡང་། རང་གི་ལུགས་ནི་སྔར་བཤད་པ་ལྟར་དབང་ཐོབ་པ་ལ་སེམས་
བསྐྱེད་མཚན་ཉིད་པ་དགོས་པར་མི་འདོད་པས། (༡༢༨བ)ཐེག་ཆེན་སེམས་
བསྐྱེད་དང་བླ་མེད་ཀྱི་སློབ་མའི་དབང་ལྔས་ཟིན་པའི་ཆོས་མངོན་རྟོགས་བླ་
མེད་ཀྱི་ཚོགས་ལམ་གྱི་མཚན་ཉིད་ཡིན་ཞིང་། ས་མཚམས་ནི་སྔོན་ལ་སེམས་
བསྐྱེད་བཅོས་མིན་སྐྱེས་པ་ཡིན་ན་ཐོག་མའི་ས་མཚམས་བླ་མེད་ཀྱི་སློབ་མའི་
དབང་ལྔ་ཐོབ་པ་ནས་དང་། སེམས་བསྐྱེད་རྩོལ་བཅས་ཙམ་ལ་བརྟེན་ནས་
དབང་སྔོན་ལ་ཐོབ་པ་ཡིན་ན་སེམས་བསྐྱེད་བཅོས་མིན་སྐྱེས་པ་ནས་འཇོག་ལ།
མཐའི་ས་མཚམས་ནི་རླུང་དབུ་མར་ཞུགས་གནས་ཐིམ་གསུམ་བྱས་པ་ལ་
བརྟེན་ནས་བྱུང་བའི་སྟོང་ཉིད་རྟོགས་པའི་སྟོང་པ་དང་པོ་སྐྱེ་ཁ་མ་ཚུན་ན་
ཡོད་དེ། མདོར་ན་ཐེག་ཆེན་སེམས་བསྐྱེད་དང་བླ་མེད་ཀྱི་བུམ་དབང་དང་པོ་
ལྔ་ཐོབ་པ་ནས་བསྒོམས་སྟོབས་ཀྱིས་རླུང་དབུ་མར་ཞུགས་གནས་ཐིམ་པ་ལས་

བྱུང་བའི་སྟོང་ཉིད་རྟོགས་པའི་སྣང་བ་དང་པོ་ཐོབ་ཁ་མ་ཚུན་ན་ཡོད་དོ། །རླུང་
དབུ་མར་ཞུགས་གནས་ཐིམ་གསུམ་བྱས་པའི་རྒྱུ་ལས་བྱུང་བའི་བདེ་བ་ཆེན་
པོའི་ཡེ་ཤེས་ཀྱིས་ཟིན་པའི་བླ་མེད་ཀྱི་རིམ་པ་གཉིས་པའི་རྣལ་འབྱོར་དེ། རྫོགས་
རིམ་གྱི་མཚན་ཉིད། འདི་དག་ཀྱང་དུས་འཁོར་ལས་གཞན་པའི་བླ་མེད་སྤྱི་
འགྲོའི་དབང་དུ་བྱས་པའོ། །ས་མཚམས་ཚོགས་ལམ་ནས་མི་སློབ་པའི་ཟུང་
འཇུག་གི་བར་དུ་ཡོད་དེ། རང་རྒྱུད་པ་དང་སེམས་ཙམ་འགའ་ཞིག་ལ་དེ་ཐོབ་
པ་ཡོད་པའི་ཕྱིར་དང༌། བྲས་དུས་སུ་དེ་ཡོད་པར་རྗེ་ཉིད་ཀྱིས་གསུངས་པ་
སྔར་དྲངས་ཟིན་པའི་ཕྱིར། ཁོ་ན་རེ། བསྒོམས་སྟོབས་ཀྱིས་རླུང་དབུ་མར་ཞུགས་
གནས་ཐིམ་གསུམ་བྱས་པའི་སྣང་བའི་ཡེ་ཤེས་ཐོབ་པའི་ཚོགས་ལམ་པ་མེད་
པར་ཐལ། ལམ་ཐུན་མོང་བ་ནས་དེ་འདྲའི་ཡེ་ཤེས་དེ་འདྲེན་(༡༢༩ན)མི་ནུས་པ་
ཚུན་ཚོགས་ལམ་དང༌། དེ་ནུས་པ་ནས་སྟོང་ཉིད་མངོན་སུམ་དུ་མ་རྟོགས་ཚུན་
ར་ལམ་དུ་གསལ་སྒྲོན་ལས་སྐབས་འདིར་གསུངས་པའི་ཕྱིར་ཟེར་ན།
སྐྱོན་མེད་དེ། དེ་ནི་སྟོང་ཉིད་རྟོགས་པའི་དེ་འདྲའི་ཡེ་ཤེས་དངོས་སུ་འདྲེན་མི་
ནུས་པ་ཚུན་ཚོགས་ལམ་དང༌། དེ་ནུས་པ་ནས་སྦྱོར་ལམ་དུ་འཇོག་པའི་དོན་
ཡིན་པའི་ཕྱིར། དེ་ལྟར་མ་ཡིན་ན་ལུགས་འདིར་སྦྱོར་ལམ་པ་ཡིན་ན་སྟོང་ཉིད་
རྟོགས་པས་མ་ཁྱབ་པར་ཐལ། བསྒོམས་སྟོབས་ཀྱིས་རླུང་དབུ་མར་ཐིམ་པའི་
སྣང་བའི་ཡེ་ཤེས་ཐོབ་པའི་གང་ཟག་ཡིན་ན་སྦྱོར་ལམ་པ་ཡིན་པས་ཁྱབ་པ་
གང་ཞིག །དེ་འདྲའི་ཡེ་ཤེས་དེ་ཐོབ་པའི་གང་ཟག་ཡིན་ན་སྟོང་ཉིད་རྟོགས་
པས་མ་ཁྱབ་པའི་ཕྱིར། རྟགས་དང་པོ་ཁས། གཉིས་པ་གོང་དུ་བསྒྲུབས་ཟིན་ཏོ། །
གཞན་ཡང་། དེ་འདྲའི་ཡེ་ཤེས་ཐོབ་ན་སྟོང་ཉིད་རྟོགས་པས་མ་ཁྱབ་པར་ཐལ།
དེ་ཐོབ་པའི་རང་རྒྱུད་པ་ཡོད་པའི་ཕྱིར། མ་གྲུབ་ན། དེར་ཐལ། རྫོགས་རིམ་ཐོབ་
པའི་རང་རྒྱུད་པ་ཡོད་པའི་ཕྱིར། དེར་ཐལ། རྣལ་འབྱོར་སྤྱོད་པའི་དབུ་མ་རང་
རྒྱུད་པར་གྱུར་པའི་མཁས་གྲུབ་སངས་རྒྱས་ཡེ་ཤེས་ཀྱིས་ཚེ་དེ་ལ་རྫོགས་རིམ་

གྱི་རྟོགས་པ་བརྙེས་པར་དེ་ཉིད་ཀྱི་རྣམ་ཐར་ལས་བྱུང་བའི་ཕྱིར་རོ། །ས་བཅུ་
སོ་སོའི་མཚན་ཉིད་དང་འཕོ་ཚུལ་དང་། རིམ་པ་ལྔའི་མཚན་ཉིད་རྣམས་ནི་ས་
ལམ་གྱི་རྣམ་གཞག་རིམ་ལྔ་རིང་ལུགས་སྙིང་པོ་ལས་ཤེས་དགོས་སོ།། །།
འཁོར་བར་ལྡོག་མི་ལྡོག་གི་མཚམས།
༈འཁོར་བར་ལྡོག་མི་ལྡོག་གི་མཚམས་ནི་བརྟག་པ་མཐའ་བཟུང་གིས་རིམ་
པ་གསུམ་པའི་སྒྱུ་ལུས་པ་དེས་དོན་གྱི་འོད་གསལ་མངོན་དུ་མི་བྱེད་ན་འཁོར་
བ་ལ་ལྡོག་པར་འགྱུར་ལ་དོན་གྱི་(༡༢༩བ)འོད་གསལ་མངོན་དུ་བྱས་པ་ནས་མི་
ལྡོག་སྟེ། དེའི་ཚེ་འཁོར་བའི་ས་བོན་གྱི་དངོས་གཉེན་སྟོང་ཉིད་མངོན་སུམ་དུ་
རྟོགས་པའི་ལྷན་སྐྱེས་ཀྱི་བདེ་ཆེན་མངོན་དུ་བྱས་པའི་ཕྱིར་རོ། །སློབ་པའི་ཟུང་
འཇུག་གི་སྐུ་ཐོབ་མཚམས་ནི་དོན་གྱི་འོད་གསལ་གྱི་ལུགས་ལྡོག་གི་ཉེར་ཐོབ་
གྲུབ་པ་དང་དུས་མཉམ་དུ་ཐོབ་པ་ཡིན་ཏེ། དེས་ཟུང་འཇུག་གི་གཙོ་བོ་རྟོགས་
པ་ཟུང་འཇུག་མ་ཐོབ་ཀྱང་། སྤངས་པ་ཟུང་འཇུག་ཐོབ་པའི་ཕྱིར། སྤངས་པ་
ཟུང་འཇུག་ཅེས་པ་ཇི་ལྟ་བུ་ཞེ་ན། སྐུ་དག་པ་སྒྱུ་མའི་སྐུ་དང་ཉོན་སྒྲིབ་སྤངས་
པའི་སྤངས་པ་ཟུང་འཇུག་པ་ཞེས་མཁས་པ་དུ་མས་གསུངས། གསལ་སྒྲོན་གྱི་
གསུང་ཟིན་ལ་ནི། འཁོར་འདས་དང་མཉམ་རྗེས་སོགས་གཉིས་སུ་བདེན་པར་
ཞེན་པ་སྤངས་ནས་དེ་རྣམས་བདེན་གྲུབ་ཀྱི་གཉིས་སུ་འཛིན་པའི་རྟོག་པས་མི་
ཕྱེད་པའི་ཡེ་ཤེས་ལ་གསུངས་སོ། །དེ་ལྟར་ན་དོན་གྱི་འོད་གསལ་དེའི་ལུགས་
ལྡོག་གི་ཉེར་ཐོབ་གྲུབ་པ་ན་དགྲ་བཅོམ་པ་ཐོབ་པ་དང༌། ཐར་པ་ཐོབ་པར་
འཇོག་གོ །བྱས་པ་ལ་ཁ་ཅིག་ན་རེ། དེ་འདྲའི་ཉེར་ཐོབ་པའི་གང་ཟག་དེ་ཆོས་
ཅན། ཐེག་ཆེན་དགྲ་བཅོམ་པ་ཡིན་པར་ཐལ། དགྲ་བཅོམ་གང་ཞིག །ཐེག་དམན་
དགྲ་བཅོམ་མ་ཡིན་པའི་ཕྱིར་ཟེར་ན་མ་ཁྱབ། ཡང་དེ་ཆོས་ཅན། ཐེག་ཆེན་གྱི་

ཐར་པ་ཐོབ་པའི་གང་ཟག་ཡིན་པར་ཐལ། ཁྱོད་ཀྱིས་ཐར་པ་ཐོབ་པ་གང་ཞིག །
ཐེག་དམན་གྱི་ཐར་པ་ཐོབ་པའི་གང་ཟག་མ་ཡིན་པའི་ཕྱིར། འདོད་མི་ནུས་ཏེ།
སངས་རྒྱས་འཕགས་པ་མ་ཡིན་པའི་ཕྱིར། དེར་ཐལ། བྱང་སེམས་མཐོང་ལམ་པ་
ཡིན་པའི་ཕྱིར་ཟེར་ན་རྩ་བར་མ་ཁྱབ་བོ། །ཡང་ཁོ་ན་རེ། མ་དག་(༡༣༠ན)པའི་
སྒྱུ་ལུས་དེ་སེམས་དབེན་མཐར་ཐུག་གི་དཔེའི་འོད་གསལ་གྱི་ལུགས་ལྡོག་གི་
ཉེར་ཐོབ་དང་མཉམ་དུ་གྲུབ་པ་ཡིན་པར་ཐལ། སློབ་པའི་ཟུང་འཇུག་གི་སྐུ་དེ་
དོན་གྱི་འོད་གསལ་གྱི་ལུགས་ལྡོག་གི་ཉེར་ཐོབ་དང་མཉམ་དུ་ཐོབ་པའི་ཕྱིར།
རྟགས་ཁས། འདོད་མི་ནུས་ཏེ། དེ་དཔེའི་འོད་གསལ་གྱི་ཐོབ་མཆེད་སྣང་གསུམ་
གྱི་རྗེས་སུ་གྲུབ་པ་ཡིན་པའི་ཕྱིར་ཏེ། དེ་དེ་གསུམ་ལས་བྱུང་བའི་ཕྱིར་ཏེ། རིམ་
ལྔ་ལས། རྣམ་ཤེས་གསུམ་པོ་སླར་ཡང་ནི། །རྣལ་འབྱོར་པ་ཡི་ལུས་སུ་འབྱུང་། །
ཞེས་གསུངས་པའི་ཕྱིར་དང་། རྗེ་རང་གིས་ཀྱང་སྔགས་རིམ་ལེའུ་བཅུ་གསུམ་པ་
ལས། སྒྱུ་ལུས་ནི་སྟོང་པ་གསུམ་གྱི་མཐར་ལུགས་ལྡོག་ཏུ་ཤར་བའི་སེམས་གསུམ་
རླུང་དང་བཅས་པའི་རླུང་སེམས་ཙམ་ལས་རང་ཉིད་རྡོ་རྗེ་སེམས་དཔར་ཤར་
བའི་སྐུ་ཡིན་ཏེ། ཞེས་དང་། བདག་བྱིན་རླབས་ཀྱི་རིམ་པའི་ཟིན་བྲིས་དང་།
དབང་དོན་དེ་ཉིད་རབ་གསལ་སོགས་ལས་ཀྱང་དེ་ལྟར་གསུངས་པའི་ཕྱིར་
ཟེར་ན། སྐྱོན་མེད་དེ། རིམ་ལྔ་ལས་གསུངས་པ་དེ་ནི་ལུགས་ལྡོག་གི་ཐོབ་མཆེད་
སྣང་གསུམ་མིན་གྱི་ལུགས་འབྱུང་གི་སྣང་བ་གསུམ་འོད་གསལ་དང་བཅས་པ་
ལས་སྒྱུ་མའི་སྐུ་དེ་འབྱུང་བའི་དོན་ཡིན་པའི་ཕྱིར་དང༌། རྗེ་ཉིད་ཀྱིས་སྔགས་
རིམ་སོགས་ལས་གསུངས་པ་དེ་ནི། མཁས་པ་སྔ་མ་འགའ་ཞིག་གི་བཞེད་པ་
ལྟར་བཀོད་པ་ཡིན་གྱི་རང་གི་བཞེད་པ་དངོས་མིན་ཏེ། འདིར་གསལ་སྒྲོན་ལས།
རྗེ་འགོས་ཀྱིས་ཞེས་པ་ནས། ལག་སྨིས་ལུགས་ལྡོག་ཏུ་ཤར་བའི་སྟོང་པ་ལ་སྒྱུ་
མའི་ལུས་སྒྲུབ་པའི་ཚུལ་གཅིག་བཤད་པ་ལྟར། བདག་གིས་ཀྱང་གཞུང་གཞན་
དུ་(༡༣༠བ)ཚུལ་དེ་བཀོད་དོ། །འོན་ཀྱང་དཀའ་བའི་གནས་འདི་ཞིབ་ཏུ་མཐའ་

བཅད་ན་ཞེས་སོགས་གསུངས་པའི་ཕྱིར་རོ། །དེས་ན་འོད་གསལ་ལས་ལུགས་
ལྡོག་ཏུ་ཉེར་ཐོབ་གྲུབ་པ་ན་སྒྱུ་ལུས་འགྲུབ་པ་ཡིན་ཏེ། རིམ་ལྔ་ལས། དེ་བཞིན་
ཐམས་ཅད་སྟོང་གསལ་ལས། །སྒྱུ་འཕྲུལ་དྲྭ་བ་འབྱུང་བར་བཤད། །ཅེས་གསུངས་
པའི་ཕྱིར་དང་། གསལ་སྒྲོན་སོགས་ལས་ཀྱང་གསལ་བར་བཤད་དོ། །འདི་ལ་ཕྱི་
ལྡང་སྐབས་སྙིང་གའི་མི་ཤིགས་པའི་ཐིག་ལེ་དཀར་དམར་ཁ་ཕྱེ་ནས་ལུས་ཀྱི་
ཕྱིར་འགྲོ་བའི་ཚེ་འོད་གསལ་གྱི་བཞོན་པའི་རླུང་མ་གཡོས་བཞིན་དུ་ཐིག་ལེ་ཕྱེ་
ནས་ཤེས་པ་ཕྱིར་འགྲོའམ། རླུང་གཡོས་ནས་ཕྱིར་འགྲོ། དང་པོ་ལྟར་ན་རླུང་མ་
གཡོས་པར་ཐིག་ལེ་ཁ་ཕྱེ་བ་དང་རྣམ་ཤེས་ཕྱིར་འགྲོ་བའི་རྐྱེན་ཅི་ཞིག་གིས་བྱས།
གཉིས་པ་ལྟར་ན་རླུང་གཡོས་པ་དང་སྒྱུ་ལུས་གྲུབ་པ་དུས་མཉམ་པས་ནང་
ལྡང་དུ་མི་འགྱུར་རམ་སྙམ་ཞིང༌། མི་འགྱུར་ཏེ། རླུང་གཡོས་པ་དང་ལུས་ཀྱི་ཕྱིར་
ཐོན་པ་དུས་མཉམ་དུ་འགྱུར་ཞེ་ན། ཐམས་ཅད་ལུས་ཚད་མཉམ་པ་མ་ཡིན་
པས་ལུས་ལ་དཔག་ཚད་གཅིག་གཉིས་ཡོད་པ་ལའང་སྙིང་ག་ནས་ཤེས་པ་འཕོ་
བ་དང་ལུས་ཀྱི་ཕྱིར་འཐོན་པ་དུས་མཉམ་པ་ཞིག་འདོད་དགོས་པས། སྔར་
བཤད་པ་ལྟར་ཕལ་ཆེན་སྡེ་པས་བར་སྲིད་མེད་པར་ཁས་བླངས་པ་ལ་འདི་
ནས་དཔག་ཚད་མང་པོས་ཆོད་པའི་སྐྱེ་སྲིད་དུ་སྐྱེ་བའི་ཚེ་འཆི་སྲིད་དང་སྐྱེ་
སྲིད་བར་ཆད་པར་ཐལ་བ་འཕངས་པ་ནུས་མེད་དུ་མི་འགྱུར་རམ་སྙམ་ཡང་
དཔྱད། ཁ་ཅིག །མ་རྒྱུད་ལུགས་ལ་དག་མ་དག་གི་སྒྱུ་མའི་སྐུ་ལྡང་བའི་གནས་ལྟེ་
བ་ནས་ཡིན་ཟེར་ན། འོ་ན་མ་རྒྱུད་ཀྱི་གདུལ་བྱའི་སྒྱུ་ལུས་གཉིས་ཀྱི་སྒྲུབ་གཞིའི་
ཤིན་ཏུ་ཕྲ་(༡༣༡ན)བའི་རླུང་སེམས་ལྟེ་བ་ན་གནས་པར་ཐལ། འདོད་ན། རྡོར་
ཕྲེང་ལས། སྙིང་གའི་པདྨའི་སྦུབ་མཁའ་ལ། །ཡེ་ཤེས་རྡོ་རྗེ་རྟག་ཏུ་བཞུགས། །
ཞེས་དང་། གཙོ་བོ་ཆེན་པོ་མི་བསྐྱོད་པའི། །འཇིག་རྟེན་ཁམས་ནི་དེ་ཉིད་དོ། །
ཞེས་གསུངས་པ་རྣམས་ཕ་རྒྱུད་ཁོ་ནས་དབང་དུ་བྱས་པར་ཐལ་བ་དང༌།
གདུལ་བྱ་དེ་འཆི་བའི་ཚེ་བར་དོ་འགྲུབ་པའི་གནས་ལྟེ་བ་ཡིན་པར་ཐལ་བ་

དང༌། དེ་ལ་འདོད་ན། མ་རྒྱུད་ནས་བཤད་པའི་འཕོ་བ་སྦྱོང་བ་ན་རྣམ་ཤེས་
སྙིང་ག་ནས་ཡར་འཕོ་བའི་དམིགས་པ་བྱེད་པ་འབྲེལ་མེད་པར་ཐལ་བ་དང་།
མ་རྒྱུད་ལུགས་ལ་ཐུགས་རྡོ་རྗེ་མི་བསྐྱོད་པའི་ས་བོན་ཧཱུཾ་ཡིག་འགོད་པའི་གནས་
ཀྱི་གཙོ་བོ་ལྟེ་བར་བྱེད་རིགས་པར་ཐལ་བ་སོགས་སུ་འགྱུར་རོ། །དེས་ན་མ་རྒྱུད་
ཕལ་ཆེ་བའི་གཏུམ་མོ་ལ་བརྟེན་ནས་དགའ་བཞི་རྩལ་དུ་འདོན་པས་ལྟེ་བར་
གནད་དུ་བསྣུན་པ་གཙོ་བོར་གསུངས་ཀྱང་མཐར་རླུང་སེམས་སྙིང་གར་སྡུད་
པ་ལ་གཞོལ་བ་ཡིན་ཏེ། དེ་ལྟར་དབྱངས་ཅན་བཞད་པ་དགེ་འདུན་རྒྱ་མཚོས་
དྲིལ་བུ་པའི་རིམ་ལྔའི་ཁྲིད་ཡིག་ལས་གསུངས་པ་རྗེ་བདག་ཉིད་ཆེན་པོའི་
དགོངས་པའང་ཡིན་ཏེ། རིམ་པ་ལྔའི་གོ་རིམ་སྟོན་པའི་ཐད་ཀྱི་གསལ་སྒྲོན་ལས།
ལྟེ་བར་གནད་དུ་བསྣུན་པ་ལ་སོགས་པ་རྣམས་ཀྱི་ལམ་ཡང་མཐར་སྙིང་གར་
སྡུད་པ་ལ་གཞོལ་བའི་ཚུལ་ཤེས་པར་བྱ་བ་དང་། ཞེས་གསུངས་པའི་ཕྱིར། རིམ་
པ་ལྔའི་སྐབས་སུ་ལུགས་ལྡོག་གི་སྟོང་པ་འདི་རྣམས་མཉམ་རྗེས་གང་ཡིན།
མཉམ་གཞག་ཡིན་ན་སྟོང་ཉིད་རྟོགས་པ་རྣམས་ཀྱི་དེ་རྣམས་སྟོང་ཉིད་ལ་
མཉམ་པར་གཞག་པའི་ཡེ་ཤེས་ཨེ་ཡིན་ཞེ་ན། འདི་རྣམས་རྗེས་ཐོབ་ཏུ་
གསུངས་པའང་ཡོད་དེ། སོག་པོ་(༡༣༡བ)ཚེ་བརྟན་ལྷ་རམས་པས་དཔལ་མང་
དཀོན་མཆོག་རྒྱལ་མཚན་གྱི་བརྒལ་ལན་དུ།རྗེས་ཐོབ་པའི་རྒྱུད་ཀྱི་ཐོབ་མཆེད་
སྣང་གསུམ་ཞེས་པའི་ཐ་སྙད་གསུངས་ཤིང༌། མཁས་གྲུབ་ཆོས་རྗེས་རིམ་ལྔའི་
གསལ་བྱེད་དུ། དེ་འདྲ་བའི་སྒྱུ་ལུས་ཀྱི་སྣང་བ་དེ་ལུགས་ལྡོག་གི་སྟོང་པ་གསུམ་
ལ་འགོ་རྩོམ་པ་ནས་རྗེས་ཐོབ་རང་དགའ་བར་མ་སོང་བར་ལ་ཡོད་ཀྱང་རྗེས་
ཐོབ་རང་དགའ་བར་སོང་ན་ནུབ་པར་འགྱུར་ཏེ། ཞེས་རྗེས་ཐོབ་རང་དགའ་བ་
ཞེས་གསུངས་པས་ལུགས་ལྡོག་གི་སྟོང་པ་གསུམ་ཡང་རྗེས་ཐོབ་ཡིན་ཡང་རྗེས་
ཐོབ་རང་དགའ་བ་མ་ཡིན་པར་བཞེད་འདུག་གམ་སྙམ་ཞིང་། རྗེའི་མངོན་པར་
བྱང་ཆུབ་པའི་ཟིན་བྲིས་ལས་ཀྱང༌། རིགས་ལྔའི་སངས་རྒྱས་ལ་ལྟོས་པ། །ཞེས་

པས་ནི་དེ་ལས་ལངས་པའི་སྐུའི་དབྱེ་བ་བསྟན་ཏོ། །འོ་ན་འདི་ཟུང་འཇུག་གི་
སྐབས་སུ་བཤད་པར་བྱ་རྒྱུ་མ་ཡིན་ནམ་སྐབས་འདིར་འཆད་པ་ཇི་ལྟར་རིགས་
ཤེ་ན། བདེན་མོད་ཀྱང་། འདིར་འོད་གསལ་གྱི་མཉམ་རྗེས་གཉིས་ཀ་འཆད་པ་
ཡིན་ལ། དེ་ལ་འོད་གསལ་ལས་ལྡང་ཚུལ་ཤེས་དགོས་པས་དེའི་ཕྱིར་དུ་བསྟན་
ཏོ། །ཞེས་པས་ཀྱང་འོད་གསལ་ལས་ལུགས་ལྡོག་ཏུ་ལངས་པ་ན་རྗེས་ཐོབ་ཏུ་
གསུངས་པར་སྣང་ཞིང་། ལེའུ་བཅུ་གཉིས་པའི་ཊཱི་ཀ་ལས་ཀྱང༌། འོ་ན་གོང་དུ་
སྦྱོར་བ་ཡན་ལག་དྲུག་མཉམ་པར་བཞག་ནས། འདིར་སྟོང་པ་བཞི་མཉམ་པར་
བཞག་པ་ཇི་ལྟར་ཡིན་ཞེ་ན། དེའི་རྒྱུ་མཚན་ཡོད་དེ་དབེན་གསུམ་སྒྱུ་ལུས་འོད་
གསལ་ཟུང་འཇུག་གི་གནས་སྐབས་སུ་མཉམ་རྗེས་ཐམས་ཅད་དུ་སྟོང་པ་བཞི་
པོ་དེ་དྲངས་ནས་སྟོང་ཉིད་ངེས་ཡུལ་དུ་བྱས་ནས་བདེ་སྟོང་སྦྱོར་བ་ནི་ལམ་
འདིའི་གཞུང་ཤིང་ཡིན་པའི་ཕྱིར། ཞེས་མཉམ་རྗེས་ཐམས་ཅད་དུ་སྟོང་(༡༣༢ན)
བཞི་འདྲེན་པར་བཤད་པའི་རྗེས་ཐོབ་ཀྱི་སྐབས་སུ་སྟོང་པ་བཞི་འདྲེན་པ་
ལུགས་ལྡོག་གི་སྐབས་མིན་ན་རྙེད་དཀའ་བར་འགྱུར་རོ། །ཡང་ལུགས་ལྡོག་གི་
སྐབས་ལ་མཉམ་གཞག་གི་ཐ་སྙད་ནི་ས་ལམ་རིམ་ལྔ་རིང་ལུགས་སྙིང་པོ་དང་།
རྗེ་ཉིད་ཀྱི་བདེ་མཆོག་ལཱུ་ཨཱི་པའི་རྫོགས་རིམ་གྱི་ཁྲིད་ཡིག་རྣལ་འབྱོར་ཆེན་པོའི་
རྣམ་བཤད་མདོར་བསྡུས་སུའང་གསུངས་ཏེ། རྣམ་བཤད་དེ་ལས། རྫོགས་རིམ་
དངོས་སྒོམ་ཚུལ་ལ་གསུམ། མཉམ་གཞག་ཏུ་སྐྱོང་ཚུལ་དང༌། རྗེས་ཐོབ་ཏུ་སྐྱོང་
ཚུལ་དང༌། དེ་ལ་བརྟེན་ནས་བསྲེ་བ་བྱེད་ཚུལ་ལོ། །དང་པོ་ལ་གཉིས། སྟོང་
ཕྱོགས་ཀྱི་རྫོགས་རིམ་སྐྱོང་ཚུལ། སྣང་ཕྱོགས་ཀྱི་རྫོགས་རིམ་སྐྱོང་ཚུལ་ལོ། །
ཞེས་གསུངས་ནས། ཕྱི་མ་ལུགས་ལྡོག་གི་སྐབས་སུ་སྒྱུ་མའི་སྐུ་བསྒོམ་པ་ལ་
གསུངས་པའི་ཕྱིར་རོ། །གདན་རྫོགས་ལས་ཀྱང་། མཉམ་གཞག་སྒྱུ་མ་ཞེས་དང༌།
་གཞག་སྒྱུ་མའི་གཙོ་བོ་ནི་སྔར་བཤད་པ་ལྟར་གྱི་རླུང་སེམས་ལས་གྲུབ་
པའི་སྐུ་སྒྱུ་མ་ལྟ་བུའི་ཏིང་ངེ་འཛིན་ཞེས་ཀྱང་གསུངས་པ་དེ་ལ་མཉམ་པར་

འཇོག་པའོ། །ཞེས་ཀྱང་གསུངས་སོ། །དེ་ལྟར་གསུངས་ལུགས་གཉིས་སྣང་ན་
གང་ཚད་མར་གཟུང་ཞེ་ན། མཐའ་གཅིག་ཏུ་ཁ་ཚོན་གཅོད་དཀའ་སྟེ། ཀུན་
མཁྱེན་འཇམ་དབྱངས་བཞད་པ་དཀོན་མཆོག་འཇིགས་མེད་དབང་པོས་ཀྱང་
དཀའ་བའི་གནས་སུ་མཛད་པར་གྲགས་སོ། །འོན་ཀྱང་རྣལ་འབྱོར་ཆེན་པོའི་
རྣམ་བཤད་ལས་སྟོང་ཕྱོགས་དང་སྣང་ཕྱོགས་སོ་སོར་ཕྱེ་སྟེ་གསུངས་ལ།
བརྟགས་ན་ལུགས་ལྡོག་གི་སྟོང་པ་རྣམས་སྟོང་ཉིད་ལ་མཉམ་པར་བཞག་པ་
མིན་དགོས་པ་འདྲ་ཞིག་སྣང་སྟེ། དེ་ཡིན་ན་སྟོང་ཕྱོགས་ཀྱི་རྫོགས་རིམ་དུ་ཅིའི་
ཕྱིར་མི་འགྱུར། (༡༣༢བ)གདན་རྫོགས་ལས་ཀྱང༌། སྒྱུ་མ་ལྟ་བུའི་ཏིང་ངེ་འཛིན་དེ་
ལ་མཉམ་པར་འཇོག་པར་གསུངས་པ་དང་། ཁྱད་པར་དུ་འདི་སྐབས་ཕྲ་བའི་
སྤྲུལ་སྐུ་འཛིན་པའི་སྐབས་སུ་གསུངས་ཤིང་། ཆོས་ཉིད་ལ་མཉམ་པར་བཞག་
བཞིན་དུ་སྤྲུལ་པའི་སྐུ་འཛིན་པ་ཀུན་སློང་གི་རྟོག་པ་ཡོད་པ་དེ་སྲིད་དུ་མི་ནུས་
པར་རྣམ་བཤད་སྙིང་པོའི་རྒྱན་སོགས་ལས་གསུངས་པའི་ཕྱིར། འདི་སྐབས་ཕྲ་
བའི་སྤྲུལ་སྐུ་འཛིན་པར་གང་ལས་ཤེས་ཤེ་ན། སྒྱུ་ལུས་ཀྱི་སྐབས་ཀྱི་ས་ལམ་རིམ་
ལྔ་རིང་ལུགས་སྙིང་པོར་བཤད་པ་ལྟར་ལེའུ་ལྔ་པའི་ཊཱི་ཀ་ལས། ཟག་པ་མེད་པའི་
རླུང་སེམས་ལས་ཟུང་འཇུག་གི་སྐུར་བཞེངས་པ་དེ་ནས་བྱང་ཆུབ་སེམས་དཔའ་
ཆེན་པོ་ཟུང་འཇུག་ལོངས་སྐུ་པ་དེ་དག་གིས་རྣམ་སྣང་ལ་སོགས་པའི་ཕྲ་བའི་
སྤྲུལ་སྐུ་བཟུང་སྟེ། རང་གི་གདུལ་བྱ་གང་དུ་ཡོད་པ་དེར་གནས་པར་གྱུར་ཏོ། །
ཞེས་འཁོར་གྱི་བྱང་སེམས་རྣམས་བརྒྱལ་བ་ལས་བསླང་བའི་ངེས་དོན་འཆད་
བའི་སྐབས་སུ་གསུངས་སོ། །འདི་ལ་རྗེས་ཐོབ་ཀྱི་ཐ་སྙད་མཛད་པ་རྣམས་ཀྱིས་
ཀྱང་སྟོང་ཉིད་ལ་མཉམ་པར་བཞག་པ་ལས་ལངས་ཏེ་དེ་འདྲའི་མཉམ་གཞག་
མིན་པར་དགོངས་ནས་དེ་ལྟར་ཐ་སྙད་བྱས་སམ་སྙམ་ཡང་། མཁྱེན་རབ་མཁའ་
ལྟར་ཡངས་པའི་མཁས་གྲུབ་ཆེན་པོ་དག་གིས་དཔོག་པར་དཀའ་བའི་གནས་ལ་
རྨོངས་པ་བདག་འདྲ་བས་ལྟར་སྣང་གི་རིགས་པས་ངལ་བ་བསྟེན་པས་ཅི་ཞིག་

བྱ། འདི་སྟོང་ཉིད་ལ་མཉམ་པར་བཞག་པའི་ཡེ་ཤེས་སུ་བཞེད་པ་དག་ལའང་
སྟོང་ཉིད་མངོན་སུམ་དུ་རྟོགས་པའི་ཡེ་ཤེས་ཡིན་མིན་ལ་མི་མཐུན་པ་ཡོད་པར་
སྣང་ཡང་། དེ་མིན་པར་འདོད་པ་འཐད་སྙམ་སྟེ། ལུགས་ལྡོག་གི་སྟོང་པ་འདི་
དག་གི་སྐབས་སྒྱུ་མའི་སྐུའི་སྣང་བ་ཡོད་པར་(༡༣༣ན)མཁས་གྲུབ་ཀྱི་རིམ་ལྔའི་
གསལ་བྱེད་དང་། གདན་རྫོགས་སོགས་ལས་གྲུབ་པའི་ཕྱིར་དང་། སྟོང་ཉིད་
མངོན་སུམ་དུ་རྟོགས་པའི་སློབ་པའི་མཉམ་གཞག་གི་སྐབས་ཀུན་རྫོབ་ཀྱི་སྣང་
བ་མངོན་གྱུར་དུ་ཡོད་པར་ཕར་ཕྱིན་གྱི་སྐབས་སུའང་མི་འདོད་པའི་ཕྱིར། དེར་
མ་ཟད་འདི་རྣམས་ཐོབ་མཆེད་སོགས་མཚན་ཉིད་པ་ཡིན་ན་ནི་རང་རང་གི་
དམིགས་རྣམ་ཡེ་ཤེས་རྡོ་རྗེ་ཀུན་བཏུས་ལས་བཤད་པ་ལྟར་ཚང་དགོས་པར་
ལུས་དབེན་དང༌། སེམས་དབེན་གྱི་སྐབས་ཀྱི་གསལ་སྒྲོན་ལས་གསུངས་པས་
དཀར་ལམ་པ་སོགས་ཀྱི་སྣང་བ་ཡང་ཅི་རིགས་ཡོད་དགོས་པའི་ཕྱིར་རོ། །འདིའི་
ཉེར་ཐོབ་ཉོན་སྒྲིབ་སྤངས་པའི་རྣམ་གྲོལ་ལམ་མ་ཡིན་པར་ཐལ། སྟོང་ཉིད་དོན་
སྤྱིའི་ཚུལ་གྱིས་རྟོགས་པའི་ཡེ་ཤེས་ཡིན་པའི་ཕྱིར་ཟེར་ན། དེ་ཡིན་པར་འདོད་
ནའང་མ་ཁྱབ་ཅེས་པས་ལན་འདེབས་མི་རིགས་པ་མིན་ཏེ། དེར་མ་ཟད་དེ་
སྟོང་ཉིད་རྟོགས་པའི་མཉམ་གཞག་མིན་པར་ཁས་བླངས་ཀྱང་རྣམ་གྲོལ་ལམ་
མ་ཡིན་པར་ཐལ་བ་ནི་མི་འཇུག་གོ །ཡང་ཁ་ཅིག །བླ་མེད་རིགས་ངེས་ཀྱི་སྤངས་
པ་ཟུང་འཇུག་པ་དེ་ཆོས་ཅན། མི་སློབ་ལམ་པ་བ་ཡིན་པར་ཐལ། ཁྱོད་དགྲ་
བཅོམ་པ་ཡིན་པའི་ཕྱིར་ཟེར་ན་མ་ཁྱབ། འདོད་མི་ནུས་ཏེ། ཁྱོད་བླ་མེད་རིགས་
ངེས་གང་ཞིག །སློབ་པའི་ཟུང་འཇུག་པ་ཡིན་པའི་ཕྱིར། ཁ་ཅིག །སློབ་པའི་ཟུང་
འཇུག་པ་ཡིན་ན་སློབ་པ་ཡིན་པས་ཁྱབ་ཟེར་ན། ཉན་ཐོས་དགྲ་བཅོམ་པའི་
རྟོགས་པ་སྔོན་དུ་སོང་བའི་སློབ་པའི་ཟུང་འཇུག་པ་ཆོས་ཅན། དེར་ཐལ། དེའི་
ཕྱིར། འདོད་མི་ནུས་ཏེ། མི་སློབ་པ་ཡིན་པའི་ཕྱིར། མ་གྲུབ་ན། མི་སློབ་པ་སློབ་
པར་འགྱུར་བ་(༡༣༣བ)སྲིད་པར་ཐལ་ལོ།། །།

༈སློབ་པའི་ཟུང་འཇུག་གི་ལམ་དེ་ཉིད་རྗེས་དྲན་དང་། ཏིང་ངེ་འཛིན་གྱི་
ཡན་ལག་ཏུ་འཇོག་ཚུལ་ནི། དོན་གྱི་འོད་གསལ་ལས་ལུགས་ལྡོག་ཏུ་ཤར་བའི་
ཐོབ་མཆེད་སྣང་གསུམ་སོགས་ནི་ཡན་ལག་ལྔ་པ་རྗེས་དྲན་གྱི་ཡན་ལག་ཡིན་
ལ། རྟོགས་པ་ཟུང་འཇུག་ཏིང་ངེ་འཛིན་གྱི་ཡན་ལག་ཡིན་ཏེ། སྨོན་ལམ་ལས།
ལུགས་ལྡོག་རྗེས་དྲན་ཟུང་འཇུག་ཏིང་འཛིན་དང་། །ཞེས་གསུངས་པའི་ཕྱིར་
རོ། །ཁ་ཅིག །དག་པའི་སྒྱུ་མའི་སྐུ་འདིར་བསྟན་ཏིང་འཛིན་གྱི་ཡན་ལག་ཡིན་ཏེ།
དེ་ལྟར་དུ་བསོད་གྲགས་རྫོགས་རིམ་དུ་གསུངས་པའི་ཕྱིར་ཟེར་ན། འོ་ན་འདིར་
བསྟན་ཏིང་ངེ་འཛིན་གྱི་ཡན་ལག་དེ་ལ་རྟོག་པ་ཟུང་འཇུག་ཞིག་མི་དགོས་པར་
ཐལ་ལོ། །འདོད་མི་ནུས་ཏེ། རྒྱུད་ཕྱི་མ་ལས། ཐབས་དང་ཤེས་རབ་སྙོམས་འཇུག་
པས། །དངོས་པོ་ཐམས་ཅད་མདོར་བསྡུས་པ། །ཞེས་སོགས་གསུངས་པའི་ཕྱིར་
དང་། དེའི་དོན་གསལ་སྒྲོན་ལས། ཐབས་ནི་ཀུན་རྫོབ་ཀྱི་བདེན་པ་དག་པའི་
སྒྱུ་མའི་སྐུའོ། །ཤེས་རབ་ནི་དོན་དམ་པའི་བདེན་པ་ལ་གསུངས་ཀྱང་དེ་དང་
རོ་གཅིག་པའི་འོད་གསལ་གྱི་ཡེ་ཤེས་སོ། །སྙོམས་པར་འཇུག་པ་ནི་ངོ་བོ་དབྱེར་
མེད་དུ་སྦྱོར་བའོ། །ཞེས་གསུངས་པའི་ཕྱིར། ཁོ་ན་རེ། དེ་ནི་གཙོ་བོ་སྨོས་པ་ཡིན་
གྱི་སྤངས་པ་ཟུང་འཇུག་ཀྱང་ཏིང་འཛིན་གྱི་ཡན་ལག་ཡིན་ཏེ། ལུང་དེའི་འོག་
ཏུ། བདེན་གཉིས་ལ་ཟུང་དང་དེ་ངོ་བོ་དབྱེར་མེད་དུ་སྦྱོར་བའི་ཟུང་འཇུག་ནི་
ཟུང་འཇུག་གི་གཙོ་བོ་ཡིན་ཏེ། དེས་ཟུང་འཇུག་གཞན་ཡང་མཚོན་ནོ། །ཞེས་
གསུངས་པའི་ཕྱིར་ཟེར་ན་མ་ཁྱབ་སྟེ། ཟུང་འཇུག་གི་གཙོ་བོར་གསུངས་ཀྱི་ཏིང་
འཛིན་གྱི་(༡༣༤ན)གཙོ་བོར་མ་གསུངས་པའི་ཕྱིར། ལེའུ་བཅུ་གཉིས་པའི་ཊཱི་ཀར་
ཡང་། ཟུང་འཇུག་རྡོ་རྗེ་འཆང་དེ་ཏིང་འཛིན་གྱི་ཡན་ལག་ཏུ་གསུངས་ཀྱང་
རྟོགས་པ་ཟུང་འཇུག་ལ་གོ་བར་བྱ་སྟེ། པཎ་ཆེན་ཆོས་རྒྱན་གྱིས་ཀྱང་རྟོགས་པ་
ཟུང་འཇུག་ཅེས་ཁྱད་པར་ཕྱེ་ནས་གསུངས་སོ། །ཁ་ཅིག །སྤངས་པ་ཟུང་འཇུག་
ཟུང་འཇུག་མ་ཡིན་ཟེར་ན། ཤེས་རབ་རྒྱ་མཚོས་ཀྱང་དེ་ལྟར་གསུངས་མོད་སྒྲ་

ཇི་བཞིན་པར་མི་འཛིན་ཏེ། གསལ་སྒྲོན་ལས། ཟུང་འཇུག་ལ་རྟོགས་པ་ཟུང་
འཇུག་མ་ཡིན་ཡང་འཇོག་ཚུལ་གཞན་ཡང་ཡོད་པར་གསུངས་པའི་ཕྱིར་དང་།
རྟོགས་པ་ཟུང་འཇུག་ཟུང་འཇུག་གི་གཙོ་བོར་གསུངས་པས་སྤངས་པ་ཟུང་
འཇུག་དེ་ཟུང་འཇུག་ཕལ་པར་གྲུབ་པའི་ཕྱིར། འོ་ན་སྤངས་པ་ཟུང་འཇུག་ཐོབ་
པ་ན་སྒོམ་ལམ་ཐོབ་པ་ཡིན་པར་ཐལ། དེ་ཐོབ་པ་ན་ཟུང་འཇུག་ཐོབ་པ་ཡིན་
པ་གང་ཞིག །ཟུང་འཇུག་ཐོབ་པ་ནས་སྒོམ་ལམ་དུ་འཇོག་པར་གསལ་སྒྲོན་ལས་
བཤད་པའི་ཕྱིར་ཟེར་ན་མ་ཁྱབ་སྟེ། ཟུང་འཇུག་གི་གཙོ་བོ་ལ་དགོངས་པ་ཡིན་
པའི་ཕྱིར་རོ། །སྨྲས་པ། གཉིས་ལྷག་བཅུ་ཕྲག་དཔེས་མཚོན་སྒྱུ་མའི་སྐུ། །སྐུ་དེ་
མཁའ་ལ་སྤྲིན་བཞིན་དག་པའི་ཐུགས། །སྐུ་ཐུགས་ངོ་བོ་གཅིག་པའི་ཟུང་འཇུག་
ལམ། །ཚེ་གཅིག་སྐུ་བཞིར་བགྲོད་བྱེད་མྱུར་ལམ་མཆོག། །།
རིམ་པ་གཉིས་ལ་བོགས་འབྱིན་གྱི་སྤྱོད་པ་བཤད་པ།
༈ དྷཱིཿ གཉིས་པ་རིམ་པ་གཉིས་ལ་བོགས་འབྱིན་གྱི་སྤྱོད་པ་བཤད་པ་ནི།
སྤྱིར་བདག་ཅག་གི་སྟོན་པས་དམན་པ་ལ་མོས་པ་རྣམས་ལ་ཆགས་
སྤྱོད་པ། རྒྱ་ཆེན་པོ་ལ་མོས་པ་ཕར་ཕྱིན་གྱི་ཐེག་ཆེན་པ་རྣམས་ལ་ས་དང་ཕ་
རོལ་ཏུ་ཕྱིན་པའི་སྤྱོད་པ། ཟབ་མོ་རྡོ་རྗེ་ཐེག་པ་ལ་ལྷག་པར་མོས་པ་རྣམས་
ལ་ཆགས་བཅས་ཀྱི་སྤྱོད་(༡༣༤བ)པ་དང་གསུམ་གསུངས་སོ། ། རྒྱུད་སྡེ་འོག་མ་
གསུམ་དུ་ལས་དང་ཡེ་ཤེས་ཀྱི་ཕྱག་རྒྱ་དང་མཉམ་པར་སྦྱོར་བའི་ཆགས་བྲལ་གྱི་
ལམ་བྱེད་མ་གསུངས་ཀྱང་། བསྒོམས་པའི་ལྷ་མོ་དང་བལྟ་དང་དགོད་དང་
ལག་བཅངས་ཀྱི་ཆགས་པ་ལམ་བྱེད་གསུངས་པས། དེ་རྣམས་ཀྱི་ལམ་ཡང་
ཆགས་པ་ལམ་བྱེད་མ་ཡིན་པར་མི་འགྱུར་རོ། །འོན་ཀྱང་དབང་པོ་གཉིས་སྦྱོར་
གྱི་ཆགས་པ་ལམ་བྱེད་ནི་གཙོ་བོ་ཡིན་ལ། གཞན་ནི་ཕལ་པ་ཙམ་ཡིན་ནོ། །དེ་

ང་པོ་གཉིས་སྦྱོར་གྱི་རིག་མའི་འདོད་ཡོན་ལ་ལོངས་སྤྱོད་པ་ནི། བདེ་
བ་ཆེན་པོའི་ཡེ་ཤེས་བསྐྱེད་པའི་ཐབས་ཁྱད་པར་ཅན་ཡིན་ལ། དེ་ལྟར་སྤྱད་
པའི་བདེ་ཆེན་འདྲེན་པ་ལ་ཀུནྡ་ལྟ་བུའི་བྱང་ཆུབ་ཀྱི་སེམས་འཕེལ་དགོས་ཤིང་།
དེ་ལ་དབང་པོ་རྟེན་བཅས་རྒྱས་དགོས་པས་དེ་རྒྱས་པའི་ཆེད་དུ་འདོད་ཡོན་གྱི་
རང་བཞིན་ཤེས་པའི་སྒོ་ནས་འདོད་ཡོན་ལ་བག་ཚ་བ་མེད་པར་ལོངས་སྤྱོད་
པ་དགོས་པར་གསུངས་སོ། །དེ་ལྟར་འདོད་ཡོན་ལ་བག་ཚ་བ་མེད་པར་ལོངས་
སྤྱོད་པར་དགོས་ན། འོ་ན། འདོད་ཡོན་ལ་ཆགས་པ་སྤང་བྱའི་དུག་ཏུ་གསུངས་
པ་མིན་ནམ་ཞེ་ན། གསུངས་མོད་དེ་ནི་ཐབས་ཁྱད་པར་ཅན་དང་།དེ་ཁོ་ན་ཉིད་
རྟོགས་པ་སོགས་དང་མི་ལྡན་པའི་ཐེག་དམན་པ་རྣམས་ལ་དགོངས་ཀྱི། སྔགས་
ཀྱི་ཐབས་ཁྱད་པར་ཅན་དང་ལྡན་ཞིང་འདོད་ཡོན་གྱི་རང་བཞིན་ཤེས་པའི་
མཁས་པ་རྣམས་ལ་དེ་ལྟར་འགྱུར་བ་མ་ཡིན་ནོ། །ཆགས་པ་ལམ་བྱེད་ཀྱི་དོན་
ཇི་ལྟར་ཡིན་ཞེ་ན། བུད་མེད་ཀྱི་འདོད་ཡོན་ལ་ལོངས་སྤྱོད་པའི་ཆགས་པ་ལམ་
བྱེད་ཀྱིས་ཐེག་པ་འདིའི་ལམ་གྱི་སྙིང་པོ་བདེ་ཆེན་གྱི་ཡེ་ཤེས་སྐྱེད་པར་བྱེད་
པ་ཆགས་པ་ལམ་བྱེད་ཀྱི་དོན་ཡིན་ཏེ། (༡༣༥ན)བླ་མེད་ཀྱི་ལམ་ལ་བརྟེན་ནས་
དབང་པོ་གཉིས་སྦྱོར་གྱི་ཆགས་པ་ལམ་དུ་བྱེད་ཚུལ་གྱི་དབང་དུ་བྱས་པའོ། །
ཞེ་སྡང་ལམ་བྱེད་ནི་བསྒྲལ་བའི་ཞིང་དུ་གྱུར་པའི་ཡུལ་ལ་བསད་ལས་སོགས་
བྱེད་པའི་རྒྱུ་དུས་ཀྱི་ཀུན་སློང་ལ་ཞེ་སྡང་མི་འདྲེ་ཡང་དུས་ཀྱི་ཀུན་སློང་ལ་
ཞེ་སྡང་ཡོད་པས། དེ་ལྟ་བུའི་ཞེ་སྡང་བྱང་ཆུབ་བསྒྲུབ་པའི་རྒྱུར་འགྲོ་བ་ལ་
གསུངས་སོ། །གཏི་མུག་ནི་ཆགས་སྡང་དང་ལྷན་ཅིག་འབྱུང་བས་གཞན་ག
ལམ་དུ་བྱས་པ་ན་ཞར་བྱུང་དུ་ལམ་དུ་བྱེད་པ་མ་གཏོགས་རང་གི་ངོ་བོའི་ལམ་
བྱེད་མ་གསུངས་པར་བཤད་ལ། བསྒྲལ་བའི་ཞིང་བཅུ་ཞེས་པ་ནི། སངས་རྒྱས་ཀྱི་
བསྟན་པ་བཤིག་པ། དཀོན་མཆོག་གི་དབུ་འཕང་སྨོད་པ། དགེ་འདུན་གྱི་དཀོར་
འཕྲོག་པ། ཐེག་ཆེན་སྨོད་ཅིང་སུན་འབྱིན་པ། བླ་མའི་སྐུ་ལ་བསྡོ་བ། རྡོ་རྗེ་སྤུན་

སུན་འབྱིན་པ། སྒྲུབ་ལ་བར་ཆད་བྱེད་པ། སྙིང་བརྩེ་གཏན་མེད་པ། དམ་སྡོམ་
བྲལ་བ། ལས་འབྲས་ལ་ལོག་ལྟ་ཅན་ཏེ་བཅུ་ལ་གསང་སྔགས་མིང་གྲངས་ལས་
གསུངས་ཏེ་བརྟག་གོ །དབང་པོ་གཉིས་སྦྱོར་གྱི་ཆགས་པ་ལམ་བྱེད་ཀྱིའང་རྒྱུའི་
དུས་ཆགས་པ་མི་འདྲེ་བ་ནི་ཞེ་སྡང་ལ་བཤད་པ་ལྟར་རོ། །འདིའི་ཆགས་པ་ལམ་
བྱེད་ཕར་ཕྱིན་སྐབས་ཉོན་མོངས་ཆེད་དུ་མི་སྤོང་བར་གཞན་དོན་བྱེད་པའི་
ཡན་ལག་ཏུ་སྒྱུར་བར་བྱེད་པར་གསུངས་པ་དང་མི་འདྲའང༌། ཞེ་སྡང་ལམ་
བྱེད་ནི་ཕར་ཕྱིན་སྐབས་སེམས་ཅན་མ་རུང་བ་འགའ་ཞིག་གསོད་པར་བྱས་
པས་བསོད་ནམས་ཀྱི་ཚོགས་རླབས་པོ་ཆེ་རྫོགས་པར་གསུངས་པ་དང་མཚུངས་
སམ་སྙམ་ན། ཕར་ཕྱིན་སྐབས་སྲོག་གཅོད་དང་ཚིག་རྩུབ་གནང་ཡང་ཞེ་སྡང་
མི་འདྲེ་(༡༣༥བ)བར་འཆད་པར་འགྱུར་རོ། །དེའི་ཕྱིར་དེ་འདྲའི་དོགས་པ་འོང་
དོན་མེད་དོ། །ཆགས་པ་ལམ་བྱེད་ཀྱི་བདེ་བ་དེས་ཆགས་སོགས་ཉོན་མོངས་རྩ་
བ་ནས་ཟད་པར་ནུས་པ་ནི་བདེ་བ་དེ་རྐྱང་པས་མ་ཡིན་གྱི། བདེ་བ་དེས་སྟོང་
པ་ཉིད་རྟོགས་པའི་སྟོབས་ཀྱིས་ཆགས་སོགས་ཉོན་མོངས་པ་གཞན་གྱི་རྩ་བ་
བདེན་འཛིན་སྤོང་བའི་སྒོ་ནས་ཆགས་སོགས་ཟད་པར་བྱེད་པ་ཡིན་པས། དེ་ལ་
སྟོང་ཉིད་རྟོགས་པ་དགོས་པར་གསུངས།། །།
༈བླ་མེད་ཀྱི་སྤྱོད་པ་ལ་མིང་གི་རྣམ་གྲངས་མང་སྟེ། རྩ་རྒྱུད་ལེའུ་ལྔ་པ་ལས།
ཀུན་ཏུ་སྤྱོད་པ་མཆོག་ཅེས་དང༌། བདུན་པར་སྔགས་ཀྱི་སྤྱོད་པ། དགུ་པར་དེ་
བཞིན་གཤེགས་པའི་སྤྱོད་པ། བཅུ་དྲུག་པར་རིག་པ་བརྟུལ་ཞུགས་ཀྱི་སྤྱོད་པ་
ཞེས་སོགས་སུ་གསུངས་ལ། དེ་ཐམས་ཅད་ཀྱང་སྤྲོས་བཅས་ལ་སོགས་པའི་སྤྱོད་
པ་གསུམ་ལས་གཞན་མ་ཡིན་ནོ། །ཡང་དེ་ལ་རྟེན་གྱི་སྒོ་ནས་བསྐྱེད་རིམ་པའི་
དེ་དང་། རྫོགས་རིམ་པའི་དེ་གཉིས་སུ་ཡོད་ཅིང་། དེ་རེ་རེ་ལའང་སྤྲོས་བཅས་
སྤྲོས་མེད་ཤིན་ཏུ་སྤྲོས་མེད་གསུམ་རེར་གསུངས་སོ། །སྤྱོད་པའི་ངོ་བོ་ནི་འདོད་
ཡོན་གྱི་རང་བཞིན་ཤེས་པའི་སྒོ་ནས་འདོད་ཡོན་སྤྱི་དང་ཁྱད་པར་རིག་མའི་

འདོད་ཡོན་ལ་ལོངས་སྤྱོད་པ་ཡིན་ཞིང་། ཡང་དེ་ལ་རྒྱུད་སྣོད་རུང་དུ་བྱེད་པ་
དབང་གསུམ་པ་ལྟ་བུའི་དུས་ཀྱི་སྤྱོད་པ་དང་སྣོད་དུ་རུང་ནས་ལམ་སྒོམ་པའི་
དུས་ཀྱི་སྤྱོད་པ་གཉིས་ལས། ཕྱི་མ་ལ་ལམ་སྔར་མ་སྐྱེས་པ་བསྐྱེད་པའི་སྤྱོད་པ།
སྐྱེས་ཟིན་ལ་བོགས་འབྱིན་གྱི་སྤྱོད་པ་གཉིས་ལས་དང་པོ་ནི་བསྐྱེད་རིམ་ལ་སློབ་
པ་ནས་བཟུང་སྟེ་མི་སློབ་པའི་ཟུང་འཇུག་མ་ཐོབ་བར་དུ་ཡོད་ལ། ཕྱི་མ་ལ་
བསྐྱེད་རིམ་པས་ཐུན་མོང་གི་དངོས་གྲུབ་ཀྱི་(༡༣༦ན)དོན་དུ་བྱེད་པའི་སྐབས་
ཤིག་དང་། སེམས་དབེན་པས་སྒྱུ་ལུས་བསྒྲུབ་པའི་ཕྱིར་དུ་དང་། སྒྱུ་ལུས་པས་
སློབ་པའི་ཟུང་འཇུག་གི་ཕྱིར་དུ་དང་། སློབ་པའི་ཟུང་འཇུག་པས་མི་སློབ་པའི་
ཟུང་འཇུག་ཐོབ་པའི་ཕྱིར་དུ་བྱེད་པའི་སྐབས་ཤིག་སྟེ་སྐབས་བཞི་ཡོད་དོ།། །།
སྤྱོད་པ་གསུམ་སོ་སོའི་མཚན་ཉིད་ནི།
༈ སྤྱོད་པ་གསུམ་སོ་སོའི་མཚན་ཉིད་ནི། ལས་རྒྱ་དང་འདྲ་འབག་ཆས་གོས་
སོགས་ཡོད་པ་གང་ཞིག །ངེས་པར་བརྡ་དང་བརྡའི་ལན་ལ་སོགས་བྱ་བའི་སྤྲོས་
པ་དང་བཅས་པའི་བླ་མེད་ཀྱི་སྤྱོད་པ་དེ། འདིར་བསྟན་སྤྲོས་བཅས་ཀྱི་སྤྱོད་པའི་
མཚན་ཉིད། ལས་རྒྱ་དང་འདྲ་འབག་ཆས་གོས་སོགས་ཡོད་པ་གང་ཞིག །ངེས་
པར་བརྡ་དང་བརྡའི་ལན་ལ་སོགས་པ་བྱ་བའི་སྤྲོས་པ་དང་བཅས་པ་མ་ཡིན་
པའི་བླ་མེད་ཀྱི་སྤྱོད་པ་དེ། འདིར་བསྟན་སྤྲོས་མེད་ཀྱི་སྤྱོད་པའི་མཚན་ཉིད།
ཕྱིའི་སྤྲོས་པ་ཐམས་ཅད་སྤངས་ཏེ་ཡེ་རྒྱ་དང་སྙོམས་པར་འཇུག་པ་དང་། གཉིད་
ཀྱི་འོད་གསལ་སྐྱོང་བ་སྦྲེལ་ནས་བདེ་སྟོང་དབྱེར་མེད་ཀྱི་ཡེ་ཤེས་ལ་ཆིག་དྲིལ་
དུ་སྒོམ་པའི་བླ་མེད་ཀྱི་སྤྱོད་པ་དེ། ཤིན་ཏུ་སྤྲོས་མེད་ཀྱི་སྤྱོད་པའི་མཚན་ཉིད་
ཡིན་ནོ། །སྤྲོས་མེད་ལ་རྒྱས་འབྲིང་བསྡུས་པའི་སྤྱོད་པ་གསུམ་དུ་ཡོད་དོ།། །།
༈སྤྱོད་པ་དང་པོ་གཉིས་སྒྲུབ་ཚུལ་ནི། ཡིད་དུ་འོང་བའི་གནས་ཁང་སུམ་

བརྩེགས་ཀྱི་འོག་ཏུ་ཚང་མང་། བར་དུ་རོལ་མོ་སོགས་འཇོག་ཅིང་། སྟེང་དུ་རྒྱན་
དང་མཆོད་རྫས་སྣ་ཚོགས་དང༌། དབུས་སུ་འདུས་པ་སོགས་སྐབས་བབས་ཀྱི་
དཀྱིལ་འཁོར་ཆུ་ཚོན་གྱིས་བྲིས། སྤྲོས་བཅས་དང་སྤྲོས་མེད་རྒྱས་པ་ལ་ལྷ་རང་
རང་གི་གནས་སུ་སྣ་ཚོགས་པདྨའི་གདན་རང་རང་(༡༣༦བ)གི་དཀྱིལ་འཁོར་ལ་
གདན་དུ་ཡོད་ཀྱི་གྲངས་རས་ཀྱིས་གཡོགས་པ་དང་། རང་དང་སྒྲུབ་གྲོགས་ཕོ་
མོ་ལྷ་གྲངས་དང་མཉམ་པ། འདུས་པ་ལྟ་བུའི་སྤྲོས་མེད་འབྲིང་ལ། སྟེང་ཁང་གི་
དབུས་དང་ཕྱོགས་བཞིར་སྔར་ལྟར་གདན། བསྡུས་པ་ལ་གདན་གཅིག །དང་པོ་
ལ་རང་དང་ཕྱག་རྒྱ་ལྔ། ཕྱི་མ་ལ་རང་དང་ཕྱག་རྒྱ་གཅིག་རྣམས་རང་རང་གི་
ལྷའི་ཆས་སུ་བསྒྱུར་ཏེ་གདན་ལ་འཁོད་ནས། སྲུང་འཁོར་ནས་དཀྱིལ་འཁོར་རྒྱལ་
མཆོག་གི་བར་སྔོན་དུ་བཏང་སྟེ། ལས་རྒྱལ་མཆོག་གི་དུས་སུ་ལྷ་མོ་རྣམས་ཀྱི་
འདོད་ཡོན་སྤྱི་དང་ཁྱད་པར་རེག་བྱའི་འདོད་ཡོན་ལ་རོལ་བས་བདེ་སྟོང་ལ་རྩེ་
གཅིག་ཏུ་འཇོག་ཅིང༌། སྤྲོས་བཅས་ཀྱི་ཚེ་བརྡ་དང་བརྡའི་ལན་སོགས་བྱེད་པ་
ཡིན་ནོ། །ཤིན་ཏུ་སྤྲོས་མེད་པས་ནི། འཁོར་སྒྱུར་གྱི་ཕུན་ཚོགས་དང་ཐུན་མོང་
གི་དངོས་གྲུབ་ཀྱང་མི་འདོད་ལལ། རང་དོན་དུ་ལོངས་སྤྱོད་ཏིལ་ཙམ་མི་འཆང་
ཞིང་། ཟ་ཉལ་བཤང་གཅིའི་བྱ་བ་མ་གཏོགས་བྱ་བ་གཞན་སྤངས་ཏེ། ཆོ་ག་ཡེ་
ཤེས་ས་བསྒོམས་ནས་སེམས་དཔའ་སུམ་བརྩེགས་པར་སྔོན་དུ་བཏང་སྟེ། རྩ་
རྒྱུད་ལེའུ་ལྔ་པ་ལས། སངས་རྒྱས་གཙོ་བོའི་ཡུམ་དག་ལ། །མཉེས་པར་བྱས་ཀྱང་
མི་གོས་ཏེ། །ཞེས་དང༌། ཐམས་ཅད་གསང་བའི་རྒྱུད་ལས། སྙིང་ལ་གནས་པའི་
ལྷ་མོ་ཆེ། །རྣལ་འབྱོར་པ་ཡི་རྣལ་འབྱོར་བསྐྱེད། །སངས་རྒྱས་གཙོ་བོའི་ཡུམ་གྱུར་
པ། །རྡོ་རྗེ་དབྱིངས་ཀྱི་དབང་མོར་བཤད། །ཅེས་པ་ལྟར་སྙིང་ག་ནས་བྱུང་བའི་
ཡེ་རྒྱ་དང་སྙོམས་པར་འཇུག་ཅིང་གཉིད་དང་སྦྲགས་ནས་འོད་གསལ་ཁོར་
ཡུག་ཏུ་སྐྱོང་བ་ཡིན་ནོ། །ཁོ་ན་རེ། ལུགས་འདིར་འདོད་ཆགས་ལམ་དུ་འགྱུར་བ་
ཡོད་དེ། ཆགས་པ་ལམ་དུ་བྱེད་པ་ཡོད་པའི་ཕྱིར་ཟེར་ན། (༡༣༧ན)འོ་ན་ལུགས་

འདིར་གཏི་མུག་བདེན་འཛིན་དེ་ཡང་ལམ་དུ་འགྱུར་བ་ཡོད་པར་ཐལ། དེ་ལམ་
དུ་བྱེད་པ་ཡོད་པའི་ཕྱིར། མ་གྲུབ་ན། དེར་ཐལ། དེ་ཆགས་སྡང་དང་མཉམ་དུ་
འཇུག་པས་ཆགས་སྡང་ལམ་བྱེད་ཀྱི་ཞར་ལ་དེ་ཡང་ལམ་དུ་བྱེད་པ་ཡོད་པར་
གསལ་སྒྲོན་ལས་གསུངས་པའི་ཕྱིར་རོ། །འདོད་ན། བདེན་འཛིན་ལ་ཡེ་ཤེས་ཆོས་
སྐུར་འགྱུར་རུང་ཞིག་ཡོད་པར་ཐལ། འདོད་ན། ལུགས་འདིར་བདེན་འཛིན་དེ་
རྩ་བ་དྲུངས་ཕྱུང་ནས་སྤོང་བ་མ་ཡིན་པར་ཐལ་ལོ། །འདོད་མི་ནུས་ཏེ། སྒྲུབ་
ཐབས་ཀུན་བཟང་ལས། གང་ཞིག་གང་དང་མི་མཐུན་པ་ཉིད་དུ། །ལན་གཅིག་
གྱུར་པའང་དེ་དྲོད་རྒྱས་འགྱུར་བར། །མཐོང་དང་བསླབ་པ་རྣམ་པར་འཕེལ་བ་
དག །རང་གི་མི་མཐུན་ཤིན་ཏུ་འགག་པར་འགྱུར། །ཞེས་པ་དྲངས་ནས་བདེན་
འཛིན་དེ་རང་དང་འཛིན་སྟངས་དངོས་སུ་འགལ་བའི་ཟབ་གསལ་གཉིས་མེད་
ཀྱི་རྣལ་འབྱོར་གྱིས་དངོས་སུ་རྩ་བ་དྲུངས་ནས་འབྱིན་ནུས་པར་བསྐྱེད་རིམ་
དངོས་གྲུབ་རྒྱ་མཚོ་ལས་གསུངས་པའི་ཕྱིར། གཞན་ཡང་། ཤིང་ལས་སྐྱེས་པའི་
སྲིན་བུས་ཤིང་དེ་ཟད་པར་བྱེད་པ་ལྟར་ཆགས་པ་ལས་སྐྱེས་པའི་བདེ་ཆེན་གྱི་
ཡེ་ཤེས་དེས་ཆགས་པ་རྩ་བ་ནས་ཟད་པར་བྱེད་པ་མ་ཡིན་པར་ཐལ་ལོ། །འདོད་
མི་ནུས་ཏེ། སམ་བྷུ་ཊ་ལས། བལྟ་དང་དགོད་དང་ལག་བཅངས་དང༌། །གཉིས་
གཉིས་འཁྱུད་དང་རྣམ་པ་བཞི། །སྲིན་བུའི་ཚུལ་གྱིས་རྒྱུད་བཞིར་གནས། །ཞེས་
གསུངས་པའི་ཕྱིར། མཁས་གྲུབ་ཆེན་པོ་ཤེས་རབ་རྒྱ་མཚོས་ཀྱང་། ཆགས་པ་ལམ་
བྱེད་ཅེས་པ་འདོད་ཆགས་ལམ་དུ་འགྱུར་བ་ལ་མི་བྱེད་པར་གསང་རྫོགས་ལས་
གསུངས་སོ། །ཁ་ཅིག །ཆགས་པ་ལམ་(༡༣༧བ)བྱེད་ཀྱི་ཆགས་པ་དེ་ཆགས་པ་
དངོས་མིན་ཟེར་ན། དེ་ཆགས་པ་དངོས་མིན་པ་ལ་དེར་བཏགས་པ་ཡིན་པར་
ཐལ་ལོ། །འདོད་ན། གསལ་སྒྲོན་ལས། དེ་བས་ན་ཆགས་པ་དངོས་མིན་པ་ལ་
དེའི་མིང་གིས་བཏགས་པ་མིན་ནོ། །ཞེས་གསུངས་པ་མི་འཐད་པར་ཐལ་ལོ། །ཁོ་
ན་རེ། བསྐྱེད་རྫོགས་ཀྱི་སྐབས་ཐམས་ཅད་དུ་སྤྱོད་པ་གསུམ་དུ་དབྱེ་བ་ཡོད་ན།

རྩ་རྒྱུད་ལས། བསྐྱེད་རིམ་པའི་སྤྱོད་པ་སྤྲོས་བཅས། སྒྱུ་ལུས་པའི་དེ་སྤྲོས་མེད།
ཟུང་འཇུག་པའི་དེ་ཤིན་ཏུ་སྤྲོས་མེད་དུ་བཤད་པ་མི་འཐད་པར་ཐལ་ལོ་ཟེར་
ན། དེ་ནི་དེ་གསུམ་རང་རང་གི་སྒོམ་བསམ་ལ་བདེན་འཛིན་གྱི་སྤྲོས་པ་དང་
བཅས་པ་ཆེ་ཆུང་དང་གཏན་མེད་པ་གསུམ་གྱི་དབང་གིས་དེ་ལྟར་གསུངས་ཀྱི།
བྱ་བ་ལ་ལྟོས་པའི་སྤྱོད་པ་གསུམ་གྱི་དབང་དུ་བྱས་པ་མ་ཡིན་པའི་ཕྱིར། འོ་ན་
སྒོམ་བསམ་ཇི་ལྟ་བུ་ཞེ་ན། བསྐྱེད་རིམ་གྱི་སྐབས་སུ་གཟུགས་སྒྲ་སོགས་ཡུལ་ལྔ་
རྡོ་རྗེ་མ་ལྔའམ་སྤྱན་སོགས་ལྷ་མོ་ལག་པའི་པདྨ་འཇམ་པས་མེ་ལོང་ལ་སོགས་
པ་བསྣམས་ནས་ཞི་བའི་མིག་གིས་ལྟ་ཞིང་མུ་ཏིག་གི་ཆུན་པོ་འཕྱང་བ། ནུ་མ་
རྒྱས་ལ་བར་དོག་པ་གོས་ཅུང་ཟད་གྲོལ་ཞིང་རོ་སྨད་མཛེས་པ་སྟོན་པར་
བསམས་ནས་དེའི་གཟུགས་ལ་བལྟ་བ་དང༌། སྒྲ་ལ་མཉན་པ་སོགས་བྱས་པ་
ལས་བདེ་བ་ཆེན་པོ་བྱུང་བར་བསམ་པ་ནི་བསྐྱེད་རིམ་པའི་སྒོམ་བསམ་དང༌།
རྫོགས་རིམ་གྱི་སྐབས་དོན་གྱི་འོད་གསལ་མ་ཐོབ་བར་དུ་འདོད་ཡོན་ལ་མཉམ་
གཞག་གི་བདེ་སྟོང་གིས་རྒྱས་བཏབ་ནས། རང་རྡོ་རྗེ་འཆང་དུ་བསྐྱེད་པ་ལ་ཕུལ་
ཏེ་ལོངས་སྤྱད་པས་བདེ་ཆེན་འབར་བར་བསམ་པ་ནི་སྤྲོས་མེད་ཀྱི་སྒོམ་བསམ་
དང་། ཟུང་འཇུག་ཐོབ་པ་ནས་དེ་ལྟ་བུའི་ཚུལ་བསམ་པ་ནི་ཤིན་ཏུ་སྤྲོས་མེད་ཀྱི་
སྒོམ་བསམ་མོ། །དང་པོའི་སྐབས་བདེན་འཛིན་གྱི་སྤྲོས་པ་ཤས་ཆེ་ཞིང་བར་
(༡༣༨ན)པའི་སྐབས་ཤས་ཆུང་ལ་ཐ་མའི་སྐབས་གཏན་ནས་མེད་པས་དེ་ལྟར་
བཏགས་པ་ཡིན་ཏེ། དང་པོ་ལ་སྤྱི་དོན་གྱི་སྒོམ་བསམ་དང༌། བར་པ་ལ་སྦས་
དོན་གྱི་དང༌། ཐ་མ་ལ་མཐར་ཐུག་གི་སྒོམ་བསམ་ཞེས་གསུངས་སོ། །ཡང་ཁོ་ན་
རེ། སྤྲོས་མེད་ཀྱི་སྤྱོད་པ་ཡིན་ན་བརྡ་དང་བརྡའི་ལན་སོགས་མེད་པས་ཁྱབ་སྟེ།
པཎ་ཆེན་གྱིས་དེའི་མཚན་ཉིད་འཇོག་པའི་སྐབས་སུ་བརྡ་དང་བརྡ་ཡི་ལན་
སོགས་མེད་པ་ཞེས་གསུངས་པའི་ཕྱིར། ཟེར་ན། འོ་ན་སྤྲོས་མེད་རྒྱས་པ་ལ་སྤྱིར་
བཏང་བརྡ་དང་བརྡའི་ལན་སོགས་དགོས་ཀྱང་ལན་འགའ་འཇོག་པ་མ་ཡིན་

པར་ཐལ་ལོ། །འདོད་མི་ནུས་ཏེ། ལེའུ་བདུན་པའི་མཐའ་གཅོད་རིན་ཆེན་མྱུ་གུ་
ལས། སྤྲོས་མེད་ཀྱི་སྤྱོད་པ་ནི་སྤྱིར་བཏང་ལ་བྱ་བ་དེ་རྣམས་རྟག་ཏུ་བྱ་དགོས་པ་
ཡིན་ཞིང་། དགོས་པའི་དབང་གིས་རེས་འགའ་དེ་རྣམས་བཞག་ནས་བྱེད་པའོ། །
ཞེས་དང་། སྐབས་འདིར་གསལ་སྒྲོན་ལས་ཀྱང་ཚིག་དེ་ཇི་ལྟ་བ་བཞིན་གསུངས་
པའི་ཕྱིར་རོ། །དེ་ལ་ཁོ་ན་རེ། མ་ཁྱབ་སྟེ། ལུང་དེ་གཉིས་ཀྱི་དོན་ནི་སྤྱིར་བཏང་
བརྡ་དང་དེའི་ལན་སོགས་དགོས་ཀྱང་སྤྲོས་མེད་ཀྱི་སྐབས་སུ་དགོས་དབང་
གིས་བཞག་ཅེས་པའི་དོན་ཡིན་གྱི། སྤྲོས་མེད་རང་གི་སྐབས་སུ་དེ་རྣམས་སྤྱིར་
བྱེད་དགོས་ཀྱང་རེས་འགའ་དགོས་དབང་གིས་བཞག་ནས་བྱེད་ཅེས་པའི་དོན་
མ་ཡིན་པའི་ཕྱིར། དེས་ན་གདན་རྫོགས་ལས་ཀྱང༌། སྤྲོས་མེད་ནི་ལས་རྒྱལ་
མཆོག་གི་དུས་སུ་གར་དང་དེའི་ལན་ལ་སོགས་པའི་བྱ་བའི་སྤྲོས་པ་རྣམས་
བཞག་ནས་འདོད་ཡོན་ལྔ་ལ་ལོངས་སྤྱོད་པའོ། །ཞེས་དང་། ལེའུ་བདུན་པའི་ཊཱི་
ཀ་ལས་ཀྱང་། སྤྲོས་མེད་ཀྱི་སྤྱོད་པ་རྒྱས་འབྲིང་བསྡུས་གསུམ་(༡༣༨བ)ལས། དང་
པོ་ནི། བརྡ་དང་དེའི་ལན་བྱེད་པའི་སྤྲོས་པ་བཞག་པ་མ་གཏོགས་སྤྲོས་བཅས་
དང་འདྲའོ། །ཞེས་གསུངས་སོ་ཟེར་ན། ལུང་དེ་གཉིས་ནི་དགོས་པའི་དབང་གིས་
དེ་གནས་སྐབས་བཞག་ཅེས་པའི་དོན་ཡིན་གྱི་སྤྲོས་མེད་ལ་དེ་འཇོག་པས་ཁྱབ་
པར་བསྟན་པ་མ་ཡིན་ཏེ། གསལ་སྒྲོན་དང་། མཐའ་གཅོད་གཉིས་ལས་གྲུབ་
ཅིང་། བརྟག་གཉིས་ཀྱི་རྣམ་བཤད་ལས། དེ་ལྟ་ནའང་གར་ལ་སོགས་པའི་སྤྲོས་
པ་ཡོད་དུ་ཟིན་ཀྱང་སྔ་མ་ལས་ཆེས་ཉུང་བ་དང༌། དེ་ཡང་འགའ་ཞིག་གི་ཚེ་
བྱེད་ལ་འགའ་ཞིག་གི་ཚེ་མི་བྱེད་པས་སྤྲོས་བཅས་ཀྱི་སྐབས་ལྟར་རྒྱུན་ལྡན་དུ་
མ་ཡིན་ནོ། །ཞེས་གསལ་བར་གསུངས་པའི་ཕྱིར་རོ། །ཡང་ཁ་ཅིག །ལམ་མ་སྐྱེས་
པ་སྐྱེད་བྱེད་ཀྱི་སྤྱོད་པ་དང་། ཐོབ་ཟིན་ལ་བོགས་འབྱིན་གྱི་སྤྱོད་པ་གཉིས་
འགལ་ཟེར་ན། སེམས་དབེན་པའི་སྒྱུ་ལུས་ཐོབ་ཕྱིར་གྱི་སྤྱོད་པ་ཆོས་ཅན། དང་
པོ་མ་ཡིན་པར་ཐལ། ཐོབ་ཟིན་གྱི་ལམ་ལ་བོགས་འབྱིན་གྱི་སྤྱོད་པ་ཡིན་པའི་

ཕྱིར། མ་གྲུབ་ན་དེར་ཐལ། བོགས་འབྱིན་གྱི་སྤྱོད་པ་བྱེད་པའི་སྐབས་བཞི་ཡོད་
པའི་ནང་ཚན་ཡིན་པའི་ཕྱིར། མ་གྲུབ་ན། འདིར་གསལ་སྒྲོན་དང་། ལེའུ་བདུན་
པའི་ཊཱི་ཀ་སོགས་དང་འགལ་ཞིང་། རྩ་བར་འདོད་མི་ནུས་ཏེ། རིམ་པ་གསུམ་
པའི་ལམ་མ་སྐྱེས་པ་སྐྱེད་བྱེད་ཀྱི་སྤྱོད་པ་ཡིན་པའི་ཕྱིར། མ་ཁྱབ་ན། ལམ་མ་
ཐོབ་པ་ཐོབ་བྱེད་ཀྱི་སྤྱོད་པ་ལ་ལམ་གཏན་ནས་མ་སྐྱེས་པའི་གང་ཟག་གི་སྤྱོད་
པ་ཡིན་དགོས་པར་ཐལ་ལོ། །འདོད་ན་ལམ་མ་སྐྱེས་པ་སྐྱེད་པར་བྱེད་པའི་སྤྱོད་
པ་དེ། བསྐྱེད་རིམ་ནས་མི་སློབ་པའི་ཟུང་འཇུག་མ་ཐོབ་ཀྱི་བར་དུ་མེད་པར་
ཐལ་ལོ། །འདོད་མི་ནུས་(༡༣༩ན)ཏེ། དྭགས་རྫོགས་དང་། ལེའུ་བདུན་པའི་ཊཱི་ཀ་
ལས་དེ་ཡོད་པར་གསལ་བར་གསུངས་པའི་ཕྱིར། ཁ་ཅིག །བརྣབ་སེམས་དང་
གནོད་སེམས་ལ་གནང་བའི་སྐབས་ཡོད་པར་ཐལ། འདིར་ཆགས་པ་ལམ་བྱེད་
དང་ཞེ་སྡང་ལམ་བྱེད་ཀྱི་རྣམ་གཞག་དེ་འཐད་པའི་ཕྱིར། འདོད་མི་ནུས་ཏེ།
ཡིད་ཀྱི་གསུམ་ལ་དུས་ནམ་ཡང་གནང་བ་མེད་པའི་ཕྱིར་ཟེར་ན། དེ་ཡང་
ཆགས་པ་ལ་གནང་བའི་སྐབས་ཡོད་པར་ནི་འདོད་དགོས་ཏེ། འདིར་གསལ་
སྒྲོན་ལས་ཀྱང་། འོ་ན་འདོད་ཆགས་ལ་གནང་བ་ཡོད་དུ་ཆུག་ཀྱང་ཞེ་སྡང་དང་
གཏི་མུག་ལ་གནང་བ་ཇི་ལྟར་ཡོད་སྙམ་ན་ཞེས་གསུངས་པའི་ཕྱིར། སྔགས་ཀྱི་
སྐབས་མ་ཟད་ཕར་ཕྱིན་གྱི་ཐེག་ཆེན་པ་ལའང་ཆགས་པ་གནང་བའི་སྐབས་
ཡོད་དེ། འཇམ་དབྱངས་ཆོས་རྗེའི་བསླབ་བཏུས་ཟིན་བྲིས་ལས། རྙེད་པ་ལ་
ཆགས་པ་ལ་རྟག་ཏུ་ཞེས་མ་སྨོས་ལ་ཁེངས་པ་ལ་སྨོས་པ་ནི། རྙེད་བཀུར་ལ་
གས་པ་དགོས་པའི་དབང་གིས་གནང་བ་སྲིད་ལ་ཁེངས་པ་ལ་མི་སྲིད་པས་
སོ། །ཞེས་གསུངས་པའི་ཕྱིར། ཚུལ་དེ་ནི་ཞེ་སྡང་ལའང་མཚུངས་སམ་སྙམ་ན།
འདུས་པའི་བསྐྱེད་རིམ་གྱི་ཟིན་བྲིས་རྗེའི་གསུང་འབུམ་གྲལ་བཞུགས་པ་ཞིག་ན།
བགེགས་ལ་ཕུར་གདབ་སྐབས་གནོད་སེམས་ལའང་གནང་བཀག་གི་ཁྱད་པར་
མི་འདྲ་བ་ཡོད་པར་གསུངས་ཤིང་། སྤྱིར་ཆགས་པ་ཐམས་ཅད་བརྣབ་སེམས་

དང་། ཞེ་སྡང་ཐམས་ཅད་གནོད་སེམས་ཙམ་ཡིན་ཡང་། མི་དགེ་བ་བཅུའི་ནང་
ཚན་གྱི་དེ་གཉིས་ལ་ཁྱད་པར་ལྔ་རེ་ཚང་དགོས་པར་བཤད་པས། བརྣབ་སེམས་
དང་གནོད་སེམས་ཙམ་ལ་གནང་བའི་སྐབས་ཡོད་ཀྱང་མི་དགེ་བཅུའི་ནང་
ཚན་གྱི་དེ་གཉིས་ལ་གནང་བ་མེད་པར་འདོད་དགོས་སམ་(༡༣༩བ)སྙམ་སྟེ།
ཚུལ་ཁྲིམས་ལེའུའི་རྣམ་བཤད་ལས། བྱང་ས་དང་རྣམ་སྣང་མངོན་བྱང་གང་
དུའང་ཡིད་ཀྱི་གསུམ་ལ་གནང་བའི་སྐབས་མ་བཤད་ཅེས་པ་དང་། ཆོས་ལྡན་
རབ་འབྱོར་གྱིས་ལོག་ལྟ་མ་གཏོགས་པ་ལ་གནང་བའི་སྐབས་ཡོད་པར་བཤད་
པ་ལ་གསུང་རབ་ཀྱི་ཁུངས་ཤིག་དགོས་པར་སྣང་ངོ༌། །ཞེས་གསུངས་ཏེ། རྗེ་ཉིད་
ཀྱིས་མི་དགེ་བཅུའི་བརྣབ་སེམས་གནོད་སེམས་ལ་གནང་བའི་སྐབས་མི་བཞེད་
པ་འདྲའོ། །ཚུལ་ལེའི་རྣམ་བཤད་དུ། ཞེ་སྡང་ལ་ནི་གནོད་པ་ལས་བཟློག་པའི་
ཕྱིར་ཁྲོས་པ་ལ་ཉེས་པ་ཅི་ཡོད་ཅེ་ན། ཞེས་པ་ནས། གལ་ཏེ་སེམས་ཅན་དེ་ལ་
ཕན་དུ་ཟིན་ཀྱང་བྱང་ཆུབ་སེམས་དཔའ་སྙིང་རྗེ་ཉམས་པས་སེམས་ཅན་གྱི་
དོན་ཆེན་པོའི་རྒྱུད་ཉམས་པར་འགྱུར་རོ། །ཞེས་གསུངས་པ་ལྟར་གནང་བའི་
སྐབས་མེད་ལ་ཞེས་དང་། ཕར་ཕྱིན་སྐབས་སྲོག་གཅོད་ལ་གནང་བ་ཡོད་ཀྱང་
དེའི་དུས་ན་རང་གི་སེམས་དགེ་བ་དང་ལུང་མ་བསྟན་གང་རུང་གི་སེམས་སུ་
གནས་ཀྱི་ཉོན་མོངས་སོགས་ཡེ་མི་འདྲེ་བར་རིག་པ་དགོས་པར་ཡང་གསུངས་
པས། གསང་སྔགས་སྐབས་དྲག་པོའི་མངོན་སྤྱོད་དུས། རྒྱུའི་ཀུན་སློང་ལ་ཉོན་
མོངས་མི་འདྲེའང་དུས་ཀྱི་ཀུན་སློང་ལ་ཞེ་སྡང་ངམ་རྩུབ་པའི་སེམས་མེད་ན་མི་
འགྲུབ་པར་བཤད་དེ། དེ་ལྟར་ན་ཕར་ཕྱིན་སྐབས་སྔགས་དང་མི་འདྲ་བར་ཞེ་
སྡང་ཙམ་ལའང་གནང་བའི་སྐབས་མི་བཞེད་པར་སྣང་ཡང་དཔྱོད་ལྡན་དག་
གིས་ལེགས་པར་བརྟག་པར་མཛད་དུ་གསོལ་ལོ།། །།

འབྲས་བུའི་རྣམ་གཞག་ལ།
༈གསུམ་པ་འབྲས་བུའི་རྣམ་གཞག་ལ་འདིར་ལམ་གྱི་འབྲས་བུ་ལ་མཆོག་
ཐུན་གྱི་དངོས་གྲུབ་གཉིས་གསུངས་པའི་གཙོ་བོ་མཆོག་གི་དངོས་གྲུབ་མི་སློབ་
པའི་ཟུང་འཇུག་དེ་མངོན་དུ་བྱེད་པའི་ཚུལ་ནི། སློབ་པའི་ཟུང་འཇུག་པ་དེས་
སྔར་(༡༤༠ན)བཤད་པའི་སྤྱོད་པ་གསུམ་ཅི་རིགས་ལ་ཟླ་བ་གསུམ་ལ་སོགས་
པར་སྤྱད་པས། ཕྱག་རྒྱ་ཆེན་པོའི་དངོས་གྲུབ་ཀྱི་མཚན་མ་དབང་ཕྱུག་གི་ཡོན་
དན་བརྒྱབ་འབྱུང་སྟེ། དཀྱིལ་འཁོར་གྱི་བརྟེན་པ་ལྷའི་ཚོགས་སྤྲུལ་ནུས་པ་ནི་
གཟུགས་ཕྲ་བ་ཞེས་པ་དང༌། རྟེན་གཞལ་ཡས་ཁང་ལ་སོགས་པའི་སྣོད་ཀྱི་འཇིག་
རྟེན་སྤྲུལ་བསྒྱུར་ནུས་པ་རེག་པ་ཡང་བ་དང་། དེ་ལྟའི་སྣོད་བཅུད་གཉིས་ཀ་སྤྲུལ་
བསྒྱུར་ནུས་པ་བདག་པོར་གྱུར་པའམ་ཡང་དག་པར་ཐོབ་པ། ཡིད་ཀྱིས་གང་
བསམ་དུ་ཕྱིན་པར་ནུས་པས་གར་ཡང་ཁྱབ་པ། འགྲོ་བ་ཀུན་གྱིས་མཆོད་ཅིང་
འོད་དང་གཟི་བརྗིད་ཀྱིས་ཐམས་ཅད་ཟིལ་གྱིས་གནོན་པ་ནི་རབ་ཏུ་གསལ་
བ། སེམས་ཅན་ལ་ཚར་གཅོད་རྗེས་འཛིན་གྱི་དབང་ཡོད་པ་ནི་དབང་ཕྱུག་
ཉིད་དང་། ཡོན་ཏན་ལ་འདོད་དགུར་དབང་བསྒྱུར་བས་འདོད་དགུར་ལྡན་
པའོ། །དོན་ཐམས་ཅད་འདོད་པ་བཞིན་ཐོབ་ནུས་པ་ནི་བརྟན་པའམ་དགའ་
མགུར་གནས་པ་ཞེས་ཀྱང་གསུངས་སོ། །དེ་ལྟ་ན་འདི་ནི་ཡོན་ཏན་གྱི་དབང་
ཕྱུག་བརྒྱད་དང་མི་འདྲ་སྟེ། འདི་སྤྱོད་བསྡུས་ཆག་འགྱུར་ལས། གཟུགས་ཕྲ་
བ་དང་རེག་པ་ཡང་། །ཁྱབ་པ་ཡང་དག་ཐོབ་པ་ཉིད། །རབ་ཏུ་གསལ་བ་
ཉིད་བརྟན་པ། །དབང་ཕྱུག་ཉིད་དང་འདོད་དགུར་འགྱུར། །ཞེས་པ་ལྟར་ཏེ།
ཡོན་ཏན་གྱི་དབང་ཕྱུག་བརྒྱད་ནི་འོག་ཏུ་འཆད་དོ། །དེ་ལ་མི་སློབ་པའི་ཟུང་
འཇུག་འགྲུབ་ཏུ་ཉེ་བའི་སྔ་ལྟས་འབྱུང་ཚུལ་ནི། སཾ་བྷུ་ཊ་ལས། དེ་ནས་གང་དུ་

རིག་མའི་སྐྱེས་བུ་གྲུབ་པ་དེར་འདི་ལྟ་བུའི་ཕུན་སུམ་ཚོགས་པ་འབྱུང་སྟེ། ས་
འདི་དགའ་ཞིང་མགུ་ལ་རངས་པས་རྣམ་པ་དྲུག་ཏུ་གཡོས་ནས། ཞེས་སོགས་ས་
ལམ་དུ་དྲངས་པ་ལྟར་ཏེ། འདིར་རིག་མའི་སྐྱེས་བུ་ནི་ཟུང་འཇུག་གི་(༡༤༠བ)སྐུ་
ལ་གསུང་ཤིང་ས་འདི་དགའ་ཞིང་མགུ་བ་སོགས་ནི་དགའ་བའི་སྒྲ་བསྒྲགས་པ་
དང་། གནམ་རྡོ་ལྟུང་བ་ནི་བདུད་ཀྱི་གནས་སུ་རྡོ་ཆར་བབས་པ་དང་། དེ་ཉིད་
དུ་བསྐལ་པའི་མེའི་གཟུགས་ལྟ་བུའི་སོགས་ནི་གྲུབ་པའི་སྐྱེས་བུ་ལས་ཡེ་ཤེས་ཀྱི་
མེ་འཕྲོ་བའོ། །ཕྱག་རྒྱའི་སྐྱེ་གནས་སོགས་ནི་གོ་སླ་ལ། ཚངས་པ་སོགས་ལྷ་ཀླུ་མཐུ་
ཆེན་རྣམས་ཟུང་འཇུག་པ་དེའི་དྲུང་དུ་འོང་ནས་མཆོད་དེ། མཆོད་པའི་རྫས་ནི་
མེ་ཏོག །པི་ཝང་སོགས་རྒྱུད་ཅན་དང་། འབུད་པ་དང་། བརྡུང་བ་དང་། དཀྲོལ་
བའི་རིགས་ཀྱི་རོལ་མོའི་སྒྲ་སྣ་ཚོགས་པའོ། །འདི་དག་ནི་ལཱུ་ཨཱི་པའི་རྫོགས་རིམ་
རྣལ་འབྱོར་ཆེན་པོའི་རྣམ་བཤད་དངོས་གྲུབ་སྙེ་མ་ལས་གསུངས་སོ། །དེ་ལྟར་
མི་སློབ་པའི་ཟུང་འཇུག་འགྲུབ་ཏུ་ཉེ་བའི་མཚན་མ་བྱུང་བ་དེས་སློབ་པ་
མཐའི་དོན་གྱི་འོད་གསལ་མངོན་དུ་མཛད་དེ་ཐོ་རངས་ཀྱི་དུས་ཕྱི་ནང་གི་
མངོན་པར་བྱང་ཆུབ་པ་གཉིས་ཀྱི་སྒོ་ནས་གཉིས་སྣང་ཕྲ་མོ་ཡང་གཏན་དུ་
སྤངས་པ་ན། ཁ་སྦྱོར་ཡན་ལག་བདུན་དང༌། དབང་ཕྱུག་བརྒྱད་ལྡན་གྱི་མི་
སློབ་པའི་ཟུང་འཇུག་མངོན་དུ་བྱས་པ་ཡིན་ནོ། །ཁ་སྦྱོར་ཡན་ལག་བདུན་ནི།
སློབ་དཔོན་ངག་དབང་གྲགས་པས། ལོངས་སྤྱོད་རྫོགས་དང་ཁ་སྦྱོར་བདེ་ཆེན་
རང་བཞིན་མེད། །སྙིང་རྗེས་ཡོངས་གང་རྒྱུན་མི་འཆད་དང་འགོག་པ་མེད། །
ཡན་ལག་བདུན་བཤད་དོན་དང་ལྡན་པ་བསྒྲུབ་བྱ་འདིར། །ཞེས་གསུངས་པ་
ལྟར། ལོངས་སྤྱོད་རྫོགས་པའི་སྐུ་མཚན་དང་དཔེ་བྱད་ཀྱིས་སྤྲས་པའི་ཡན་ལག །
རྟག་ཏུ་རང་སྣང་གི་རིག་མ་དང་སྦྱོར་བའི་ཡན་ལག །ཐུགས་རྒྱུད་བདེ་བ་ཆེན་
པོས་ཡོངས་སུ་གང་བའི་ཡན་ལག །སྒྱུ་མ་ལྟར་སྣང་ཡང་རང་བཞིན་མེད་པའམ།
བདེ་བ་རྐྱང་(༡༤༡ན)པ་མ་ཡིན་པར་དེས་རང་བཞིན་མེད་པའི་སྟོང་པ་ཉིད་

མངོན་སུམ་དུ་བྱས་པའི་ཡན་ལག །དམིགས་པ་མེད་པའི་ཐུགས་བརྩེ་བ་སྙིང་རྗེ་
ཆེན་པོས་རྒྱུད་ཡོངས་སུ་གང་བའི་ཡན་ལག །རྒྱུན་ཆད་པ་མེད་པའི་ཡན་ལག །
མྱ་ངན་ལས་འདའ་བའི་ཚུལ་མི་སྟོན་པར་སྐུའི་སྣང་བ་འགོག་པ་མེད་པའི་ཡན་
ལག་སྟེ་བདུན་ནོ། །ཁོ་ན་རེ། རང་བཞིན་མེད་པ་ཞེས་ཡན་ལག་ཏུ་འདྲེན་མི་
རིགས་ཏེ། ཆོས་ཐམས་ཅད་རང་བཞིན་མེད་པ་ཡིན་པའི་ཕྱིར་ཟེར་ན་མ་ཁྱབ་
སྟེ། འོ་ན་ཕར་ཕྱིན་སྐབས་འབྲས་བུ་ཤེར་ཕྱིན་ལའང་དགག་བྱ་དང་བྲལ་བའི་
ཁྱད་པར་བདེན་སྟོང་སྒྱུ་མ་ལྟ་བུ་ཞེས་ཁྱད་པར་སྨོས་མི་རིགས་པར་ཐལ། ཆོས་
ཐམས་ཅད་བདེན་སྟོང་སྒྱུ་མ་ལྟ་བུ་ཡིན་པའི་ཕྱིར། ཁྱབ་པ་ཁས། བྱས་པ་ལ་ཁོ་
ན་རེ། དེ་ནི་འབྲས་བུ་ཤེར་ཕྱིན་གྱི་མཚན་ཉིད་ཕྱོགས་ཀྱི་གླང་པོའི་བརྒྱད་སྟོང་
དོན་བསྡུས་ལས། ཤེས་རབ་ཕ་རོལ་ཕྱིན་གཉིས་མེད་ཡེ་ཤེས་ཞེས་སོགས་ཀྱི་རྗེས་
སུ་འབྲངས་ནས་སློབ་དཔོན་སེང་གེ་བཟང་པོས་བཤད་པ་ལ། འོ་ན་ཕྱོགས་གླང་
གིས་བཞེད་པ་ལྟར་དེ་བདེན་གྲུབ་ཡིན་ནམ་སྙམ་པ་ལ། དེ་མིན་གྱི་བདེན་སྟོང་
སྒྱུ་མ་ལྟ་བུ་ཡིན་ཞེས་བསྟན་པའི་ཕྱིར། ཁྱད་པར་དེ་སྨོས་པ་ཡིན་པས་མི་འདྲའོ་
ཞེ་ན། འོ་ན་འདིར་ཡང་ལོངས་སྤྱོད་རྫོགས་པའི་སྐུ་དེ་བསྒྲུབ་བྱ་མཐར་ཐུག་
ཡིན་པས་དེ་རང་བཞིན་གྱིས་ཡོད་དགོས་སོ་ཞེས་སྙམ་པ་བཟློག་པའི་ཕྱོར་ཁྱད་པར་
དེ་སྨོས་ཞེས་སྨྲས་ན་སྐྱོན་ཅི་ཞིག་ཡོད། དེའང་སྔགས་རིམ་ལས། དེ་ལྟ་བུའི་
སངས་རྒྱས་ཀྱང་རང་བཞིན་མེད་པ་ཞིག་བསྒྲུབ་བྱ་ཡིན་གྱི་བདེན་པར་བཟུང་
ནས་ནི་མ་ཡིན་ནོ། །ཞེས་བསྟན་པའི་དོན་དུ་རང་བཞིན་མེད་པ་ཞེས་སྨོས་ཏེ།
ཡུམ་གྱི་མདོ་ལས། སངས་རྒྱས་ཀྱང་སྒྱུ་མ་ལྟ་བུ་རྨི་ལམ་ལྟ་བུའོ། །(༡༤༡བ)ཞེས་
སོགས་གསུངས་ཏེ། དབང་དོན་དེ་ཉིད་ཡང་གསལ་ལས་ཀྱང་སྒྲ་སོར་བཞག་ཏུ་
མཛད་དོ། །འོན་ཀྱང་རང་བཞིན་གྱིས་སྟོང་པ་ངེས་པའི་ཡན་ལག་ཅེས་འདྲེན་
ཚུལ་ཡོད་དེ། སྒོམ་སྡེའི་འཇིགས་རྫོགས་དང་། གསང་སྔགས་མིང་གྲངས་སོགས་
ལས་དེ་ལྟར་བགྲངས་ཤིང༌། གསལ་སྒྲོན་ལས། རྨད་བྱུང་མཚན་དཔེའི་དཔལ་

འབར་ལོངས་སྤྱོད་རྫོགས། །ཁ་སྦྱོར་བདེ་སྟོང་རོ་ལ་རྟག་རོལ་ཞིང་། །ཞེས་པའི་
དགོངས་པའང་ཡིན་པར་སྣང་ངོ༌། །ཡན་ལག་བདུན་དེ་ལྟར་ཡིན་ན་གོང་དུ་
དབང་ཕྱུག་བརྒྱད་ཅེས་བཤད་པ་དེ་ཇི་ལྟ་བུ་ཞེ་ན། དེ་ནི་དཔལ་མཆོག་ལས། སྐུ་
ཡི་དབང་ཕྱུག་གསུང་གི་དབང་ཕྱུག་དང༌། །དེ་བཞིན་དུ་ནི་ཐུགས་ཀྱི་དབང་
ཕྱུག་དང༌། །རྫུ་འཕྲུལ་ཀུན་འགྲོ་གནས་ཀྱི་དབང་ཕྱུག་དང༌། །ཅི་འདོད་བསྐྱེད་
དང་ཡོན་ཏན་བརྒྱད་པའོ། །ཞེས་གསུངས་པ་ལྟར་ཏེ། དེ་ཡང་སྐུའི་སྤྲུལ་པ་
དཔག་མེད་གཅིག་ཅར་སྟོན་པའི་སྐུའི་དབང་ཕྱུག །གདུལ་བྱ་གྲངས་མེད་པ་ལ་
རང་རང་གི་སྐད་ཀྱིས་གཅིག་ཅར་ཆོས་སྟོན་པའི་གསུང་གི་དབང་ཕྱུག །མི་རྟོག་
བཞིན་དུ་ཤེས་བྱ་ཐམས་ཅད་མཁྱེན་པའི་ཐུགས་ཀྱི་དབང་ཕྱུག །བཞེད་པ་ཙམ་
གྱིས་མཐའ་ཡས་པའི་རྫུ་འཕྲུལ་སྟོན་ནུས་པའི་རྫུ་འཕྲུལ་གྱི་དབང་ཕྱུག །ཡུལ་
དུས་གནས་སྐབས་ཀུན་ཏུ་ཁྱབ་པའི་ཀུན་ཏུ་འགྲོ་བའི་དབང་ཕྱུག །འདོད་པ་
ཙམ་གྱིས་དོན་རྫོགས་པར་བྱེད་པའི་གནས་དང་ཅི་འདོད་ཀྱི་དབང་ཕྱུག །
འདོད་པ་ཙམ་གྱིས་བརྟན་གཡོ་སྣ་ཚོགས་པའི་གཟུགས་སུ་བསྐྱེད་པའི་སྐྱེད་
པར་བྱེད་པའི་དབང་ཕྱུག །སྟོབས་བཅུ་ལ་སོགས་པའི་ཡོན་ཏན་དང་ལྡན་པའི་
ཡོན་ཏན་གྱི་དབང་ཕྱུག་སྟེ་བརྒྱད་དོ། །འདི་ནི་སྒྲོན་གསལ་གྱི་འགྲེལ་བཤད་
སྙིང་གི་མེ་ལོང་དང་སྒྲོན་མ་རབ་གསལ་ལས་གསུངས་ཚུལ་ཏེ། རྒྱུད་ཕྱི་(༡༤༢ན)
མའི་འགྲེལ་པར་ནཱ་རོ་པས་དང་པོ་ལྔ་སྔར་ལྟར་དང༌། ཕྱི་མ་གསུམ་ལ་འདོད་
པའི་དང་། གནས་ཀྱི་དང༌། འཁོར་གྱི་དབང་ཕྱུག་ཅེས་ཡོད་པར་མཆན་འགྲེལ་
ལས་གསུངས་ཤིང་གང་རུང་ཞིག་རྒྱ་དཔེ་མ་དག་པར་གསུངས་སོ། །དེ་འདྲའི་
ལོངས་སྐུ་མངོན་དུ་མཛད་པའི་ཚེ་ཕུང་པོ་རགས་པ་དེ་སངས་རྒྱས་པར་འདོད་
དམ་མི་འདོད་ཅེ་ན། འདི་ལ་རྒྱལ་དབང་བསྐལ་བཟང་རྒྱ་མཚོས་ནི། དེ་སངས་
རྒྱས་སུ་མི་བཞེད་དེ། དེ་སངས་རྒྱས་འཕགས་པའི་རྒྱུད་ཀྱིས་མ་བསྡུས་པར་
བཞེད་པའི་ཕྱིར་ཏེ། གསང་དབང་སྐབས་ཀྱི་དབང་དོན་དེ་ཉིད་ཡང་གསལ་

ལས། མི་སློབ་པའི་སྒྱུ་མའི་སྐུ་དེ་གྲུབ་པའི་ཚེ་ནི་ཕུང་པོ་རྙིང་པ་དེ་སངས་རྒྱས་
འཕགས་པའི་རྒྱུད་ཀྱིས་མ་བསྡུས་པས་དཔེ་དྲུག་པ་བྲག་ཅའི་ཆོས་མཐུན་སྔཪ་
བཤད་པ་ལྟར་མེད་ལ། ཞེས་གསུངས་པའི་ཕྱིར་རོ། །པཎ་ཆེན་བློ་བཟང་ཆོས་
རྒྱན་གྱིས་ཀྱང་ཕར་ཕྱིན་ཐེག་པའི་མཚན་དཔེ་དེ་མ་རིག་བག་ཆགས་ཀྱི་ས་ལ་
བརྟེན་ནས་བྱུང་བ་ཡིན་པས་སློབ་མཐའི་དོན་གྱི་འོད་གསལ་གྱི་སྐབས་དག་
ནས་འགྲོ་བར་གསུངས་པས། ཕུང་པོ་རྙིང་པའང་མ་རིག་བག་ཆགས་ཀྱི་ས་ལ་
བརྟེན་ནས་བྱུང་བའི་ཕྱིར་འཚང་མི་རྒྱ་བར་བཞེད་འདྲ་ཞིང་། རྗེ་ཤེས་རབ་རྒྱ་
མཚོའི་གསང་རྫོགས་ལས། སྔར་དབུས་གཙང་སོགས་སུ་དེ་ལ་བརྩད་པའི་ལོ་
རྒྱུས་མང་ཡང་ལྕང་སྐྱ་རོལ་པའི་རྡོ་རྗེས་དེ་ཡང་འཚང་རྒྱ་བར་གསུངས་པར་
བཤད་དོ། །དེ་ལྟར་བཞེད་པ་མི་འདྲ་ཙམ་ཡོད་པར་སྣང་ཡང་ཕྱི་མ་ལེགས་སམ་
སྙམ་སྙེ། གཟུགས་ཕུང་རགས་པ་དེ་སངས་རྒྱས་མིན་ན་ནི་སངས་རྒྱས་འཕགས་
པའི་རྒྱུད་ཀྱིས་མ་བསྡུས་པར་ཁས་ལེན་དགོས་ལ། དེ་འདོད་ན་དེ་བཞིན་
གཤེགས་པའི་སྐུ་ལ་ངན་སེམས་ཀྱིས་(༡༤༢བ)ཁྲག་འབྱིན་པའི་མཚམས་མེད་མི་
སྲིད་པར་ཐལ་བ་དང་། · གདན་རྫོགས་དང༌། གསལ་སྒྲོན་ལས། སྤྲུལ་སྐུའི་ཟུང་
འཇུག་ཞིག་ཀྱང་བྱས་ནས་ཟུང་འཇུག་གི་སྐུ་ལ་སྐུ་གཉིས་ཀྱི་རྣམ་གཞག་བྱས་
ན་ལེགས་པར་གོའོ། །ཞེས་གསུངས་པའི་ཕྱིར། གལ་ཏེ་དེ་ནི་མི་མཚུངས་ཏེ།
སངས་རྒྱས་ཟིན་ནས་རྟེན་གང་བཟུང་རང་གི་ཡེ་ཤེས་ཀྱི་རང་བཞིན་ཡིན་པས་
དེ་འདྲའི་རྟེན་རགས་པ་ལ་ཁྲག་འབྱིན་པས་མཚམས་མེད་དུ་འགྱུར་ཞིང་། དེ་
ལ་བརྟེན་ནས་སྤྲུལ་སྐུའི་ཟུང་འཇུག་ཀྱང་འཇོག་གོ་ཞེ་ན། འོ་ན་སངས་རྒྱས་
ནས་ཐ་མལ་གྱི་ཕ་མའི་ཁུ་ཁྲག་སོགས་ལ་བརྟེན་པའི་རགས་པའི་སྐུ་འཛིན་མི་
སྲིད་པར་ཐལ་བ་དང་། སངས་རྒྱས་མ་ཐག་ཕུང་པོ་རྙིང་པའི་ཟ་མ་ཏོག་ཏུ་
གནས་པའི་ཚེ་སྤྲུལ་སྐུའི་རྣམ་གཞག་བྱེད་མི་རུང་བར་ཐལ་ལོ། །ལོངས་སྐུ་དེ་
ཐོག་མར་གྲུབ་པའི་ཚེ་སྐུ་མདོག་དཀར་པོ་ཡིན་ཡང་མཐའ་གཅིག་ཏུ་མ་ངེས་

པ། མཚན་བརྗོད་ལས། ཁ་དོག་ཆེ་ཞིང་ལུས་བོངས་ཆེ། །ཞེས་པས་བསྟན་པར་རྗེ་
དགེ་འདུན་རྒྱ་མཚོས་གསུངས་སོ། །དེ་ལའང་དང་པོར་སྐུ་མདོག་དཀར་པོ་གྲུབ་
པ་ལས་སེར་པོ་སོགས་སུ་འགྱུར་བ་དེ་གདུལ་བྱའི་དོན་དུ་དེ་ལྟར་བསྒྱུར་བ་
ཡིན་ནམ་མིན། མིན་ཟེར་ན་ནི། དབུ་མ་བཞི་བརྒྱ་པ་ལས། སངས་རྒྱས་རྣམས་
ཀྱི་གཡོ་བ་ནི། །འགའ་ཡང་རྒྱུ་མེད་ཡོད་མ་ཡིན། །དབུགས་ཀྱང་སེམས་ཅན་
རྣམས་ལ་ནི། །སྨན་སླད་ཁོ་ནར་ཡང་དག་འབྱུང༌། །ཞེས་པ་དང་འགལ་ཞིང་།
ཡིན་ན་ནི་དེ་སྤྲུལ་སྐུར་མི་འགྱུར་རམ། དེ་ཙམ་ལ་སྤྲུལ་པའི་ཐ་སྙད་མི་བྱེད་ན་
སྐུའི་དབྱིབས་བསྒྱུར་བ་ལའང་ཐ་སྙད་དེ་མི་འཐད་པར་འགྱུར་བར་སེམས་
ཤིང༌། མཚན་བརྗོད་ཀྱི་སྐོར་ན་དུ་མ་ལོངས་སྐུ་(༡༤༣ན)ཞེས་པ་དོན་སྤྲུལ་སྐུ་ལ་
ལོངས་སྐུའི་ཐ་སྙད་བཏགས་པ་ཞིག་ཀྱང་བཤད་འདུག་པས་བརྟག་འཚལ། ཡང་
ཁ་ཅིག །རྒྱུན་མི་འཆད་པའི་ཡན་ལག་དང༌། འགོག་པ་མེད་པའི་ཡན་ལག་དོན་
གཅིག་པས་ཡན་ལག་དྲུག་ཏུ་འགྱུར་རོ་ཞེ་ན། དེ་གཉིས་དོན་མི་གཅིག་པར་
ཐལ། རྒྱུན་མི་འཆད་པ་ཙམ་སྤྲུལ་སྐུ་ལ་ཡོད་པའི་ཕྱིར་ཏེ། མངོན་རྟོགས་རྒྱན་
ལས། ཐུབ་པའི་སྤྲུལ་སྐུ་རྒྱུན་མི་འཆད། །ཅེས་གསུངས་པའི་ཕྱིར། འགོག་པ་མེད་
པ་ནི་གོང་དུ་བཤད་པ་ལྟར་མྱ་ངན་ལས་མི་འདའ་བ་ལ་གསུངས་པས་སོ། །
སྐུའི་རྣམ་གཞག་ལ་བསྡུ་ན་ཆོས་གཟུགས་ཀྱི་སྐུ་གཉིས་ཏེ། ངོ་བོ་ཉིད་སྐུ་དང་
ཡེ་ཤེས་ཆོས་སྐུ་གཉིས་ནི་ཆོས་སྐུ་ཡིན་ལ། ལོངས་སྤྲུལ་གཉིས་ནི་གཟུགས་སྐུ་
ཡིན་པའི་ཕྱིར་རོ། །ཡང་ཆོས་སྐུ་དང་། ལོངས་སྐུ་སྤྲུལ་སྐུ་སྟེ་སྐུ་གསུམ་དུ་ཡང་
བཤད་ཅིང༌། ཆོས་སྐུ་ལ་ངོ་བོ་ཉིད་སྐུ་དང་ཡེ་ཤེས་ཆོས་སྐུ་གཉིས་སུ་ཕྱེ་ནས་སྐུ་
བཞིར་ཡང་བཤད་དོ། །ཡང་སྤྲུལ་སྐུ་ལ་རྣམ་པར་སྨིན་པའི་སྤྲུལ་སྐུ་དང་། རྣམ་
པར་སྨིན་པ་མ་ཡིན་པའི་སྤྲུལ་སྐུ་གཉིས་ཕྱེ་སྟེ་སྐུ་ལྔའི་རྣམ་གཞག་དང་། དེ་
ཡང་མཚན་བརྗོད་ལས། སངས་རྒྱས་སྐུ་ལྔའི་བདག་ཉིད་ཅན། །ཞེས་པའི་དོན་
དུ་བཞེད་པའང་གསུངས་སོ། །སློབ་དཔོན་འཇམ་དཔལ་གྲགས་པས། ངོ་བོ་ཉིད་

སྐུ་ཆོས་སྐུ། ཡེ་ཤེས་ཀྱི་སྐུ་སྟེ་ཆོས་སྐུ་ལ་གསུམ་དུ་ཕྱེ་ནས་ལོངས་སྤྲུལ་གཉིས་
དང་ལྔར་གསུངས་པར་བཤད་དེ། དེའི་དང་པོ་གློ་བུར་རྣམ་དག་དང་། གཉིས་
པ་རང་བཞིན་རྣམ་དག་གི་ཆོས་ཉིད་ལ་བྱེད་དམ་སྙམ་ཞིང༌། སྤྲུལ་སྐུ་ལ་རྣམ་
པར་སྨིན་མ་སྨིན་ནི་སྐྱེ་བ་སྤྲུལ་སྐུ་དང་མཆོག་གི་སྤྲུལ་སྐུ་ལ་བྱེད་པ་འདྲའོ། །ཁ་
ཅིག །ངོ་བོ་ཉིད་སྐུ་ཡིན་ན་རྟག་པ་ཡིན་པས་ཁྱབ་ཟེར་ན། མི་སློབ་པའི་རྒྱུད་ཀྱི་
བདེ་སྟོང་གཉིས་སུ་མེད་པའི་ཡེ་ཤེས་ཆོས་ཅན། དེར་ཐལ། དེའི་ཕྱིར། མ་གྲུབ་ན།
དེར་ཐལ། (༡༤༣བ)དྲིལ་བུ་པས། འདི་ནི་ངོ་བོ་ཉིད་སྐུ་སྟེ། །སྟོང་ཉིད་སྙིང་རྗེ་
གཉིས་མེད་པ། །ཞེས་གསུངས་པའི་ཕྱིར་དང༌། རྗེའི་ལཱུ་ཨཱི་པའི་རྫོགས་རིམ་
དངོས་གྲུབ་སྙེ་མར་ཡང་སྒྲ་སོར་བཞག་བྱས་ནས་བཤད་པའི་ཕྱིར། ཁ་ཅིག །
ལོངས་སྐུ་ཡིན་ན་ངེས་པ་ལྔ་ལྡན་ཡིན་པས་ཁྱབ་ཟེར་ན། མིའི་རྟེན་ལ་ཐོབ་པའི་
མི་སློབ་པའི་ཟུང་འཇུག་ལོངས་སྐུ་དེ་ཆོས་ཅན། དེར་ཐལ། དེའི་ཕྱིར། འདོད་ན།
གནས་ངེས་པ་འོག་མིན་ཁོ་ནར་བཞུགས་པར་ཐལ་ལོ། །འདོད་མི་ནུས་ཏེ།
འདོད་ཁམས་སུ་བཞུགས་པའི་ཕྱིར། གཞན་ཡང་། སངས་རྒྱས་ཀྱི་གསུང་ཆོས་
ཅན། དེར་ཐལ། དེའི་ཕྱིར། མ་གྲུབ་ན། དེར་ཐལ། དེ་ཐེག་པ་ཆེན་པོའི་ཟབ་རྒྱས་
ཀྱི་ཆོས་ལ་བྱེད་པའི་ཐབས་འདིས་རྫོགས་པར་ལོངས་སྤྱོད་པས་ལོངས་སྐུར་
བཞག་པ་ཡིན་པའི་ཕྱིར་ཏེ། རྫོགས་རིམ་དངོས་གྲུབ་སྙེ་མ་ལས། བྱེད་པ་པོའི་སྐུ་
འདིས་ཆོས་ལ་རྫོགས་པར་ལོངས་སྤྱོད་པའི་བྱེད་པ་པོའི་ལོངས་སྐུ་དང༌། བྱ་
བའི་ཐབས་འདིས་ལོངས་སྤྱོད་པའི་གསུང་ལ་ལོངས་སྐུར་བཤད་པ་གཉིས་ཡོད་
པར་ཤེས་པར་བྱའོ། །ཞེས་གསུངས་པའི་ཕྱིར་དང་། གསང་དབང་གིས་ལོངས་
སྤྱོད་རྫོགས་པའི་སྐུ་འགྲུབ་པའི་ནུས་པ་འཇོག་པར་གསུངས་པའི་ལོངས་སྐུ་དེ།
སངས་རྒྱས་ཀྱི་གསུང་ལ་བཤད་པའི་ཕྱིར་རོ། །དེ་བཞིན་དུ་སྤྲུལ་སྐུ་ཡིན་ན་གང་
ཟག་ཡིན་པས་ཁྱབ་ཟེར་ན། རླུང་སེམས་ཙམ་ལས་གྲུབ་པའི་སངས་རྒྱས་ཀྱི་སྐུ་
གཟུགས་ཆོས་ཅན། དེར་ཐལ། དེའི་ཕྱིར། མ་གྲུབ་ན། དེར་ཐལ། རྫོགས་རིམ་

དངོས་གྲུབ་སྙེ་མ་ལས་བཤད་པའི་ཕྱིར་དང་། བུམ་དབང་གིས་སྤྲུལ་སྐུ་འགྲུབ་
པའི་ནུས་པ་འཇོག་པར་གསུངས་པའི་སྤྲུལ་སྐུ་དེ་དེ་འདྲ་ལ་དབང་ཊཱིཀ་དུ་མར་
བཤད་པའི་ཕྱིར། འོ་ན་འཇིགས་བྱེད་སྨོན་ལམ་ལས། ནམ་མཁའ་ཇི་སྲིད་སྐུ་
ལྔའི་བདག་ཉིད་ཅན། །ཞེས་པའི་སྐུ་ལྔ་པོ་དེ་གང་ལ་བྱེད་ཅེ་ན། འདི་ལ་སྒོམ་སྡེ་
ནམ་མཁའ་(༡༤༤ན)རྒྱལ་མཚན་གྱི་འགྲེལ་པར་གསལ་ཁ་མ་བྱུང་ཞིང་། མཁས་
པ་གཞན་གྱིས་གསུངས་པའང་མ་མཐོང་མོད། སྔར་བཤད་པའི་སྐུ་ལྔ་ལ་བྱས་
ཀྱང་རུང་ཙམ་སྣང་ཡང་། མཚན་བརྗོད་ལས། སངས་རྒྱས་སྐུ་ལྔའི་བདག་ཉིད་
ཅན། །ཞེས་པའི་སྐུ་ལྔ་རྗེ་དགེ་འདུན་རྒྱ་མཚོ་སོགས་ཀྱི་འགྲེལ་པ་ན་མི་བསྐྱོད་པ་
ལ་སོགས་པའི་རིགས་ལྔ་ལ་གསུངས་འདུག་སྟེ། སྒྲུབ་པ་པོ་གཅིག་འཚང་རྒྱ་བ་
ནའང་ཕུང་པོ་ལྔ་རྣམ་པར་དག་སྟེ་རིགས་ལྔའི་ངོ་བོར་འཚང་རྒྱ་དགོས་པ་ཡིན་
པས་འདི་ཡང་དེ་ལྟར་ཡིན་པ་འདྲའོ། །གསང་སྔགས་ཀྱི་སྐོར་ལ་མཐའ་བཅད་
ནས་གསུངས་པའི་གཞུང་ཡང་ཉུང་ཞིང་རྒྱུད་སྡེས་གསུངས་ཚུལ་ཡང་མི་འདྲ་
བ་མང་བ་དང་། རང་ཉིད་ཀྱང་སྐྱེས་ཐོབ་ཀྱི་བློ་གྲོས་དམན་ཞིང་གཞུང་ལུགས་
སྤྱི་དང་ཁྱད་པར་འདི་སྐོར་ལ་སྦྱངས་པ་ཞན་པས། འདི་འདྲ་བྲི་བ་ནི་མཁས་
གྲུབ་སྨྲ་བའི་ཉི་མས། མདོ་སྔགས་གཞུང་ལུགས་ཆེ་དང་རིགས་ཚུལ་ལ། །ཅུང་
ཟད་མ་སྦྱངས་ཆ་ཙམ་མི་ཤེས་ཀྱང༌། །ཕྲན་ཚེགས་ཆོ་གའི་འདོན་པ་གོམས་ཙམ་
གྱིས། །རྒྱུད་དོན་འཆད་པར་འདོད་པ་གད་མོའི་གནས། །ཞེས་བཀའ་སྩལ་པ་
ལྟར། གདན་ས་ཆེན་པོའི་མདོ་སྔགས་གཉིས་འཛོམ་གྱི་མཁས་པ་ཆེན་པོ་ཞིག་གི་
སྤྱན་ལམ་དུ་གྱུར་ན་ཐུགས་ཁྲེལ་དང་བཞད་གད་ཀྱི་གནས་སུ་འདུག་རུང་།
ཁྱེད་སྐུལ་བ་པོ་རྣམས་ཀྱིས་ཧ་ཅང་གསུང་ནན་ཆེ་བ་བཟློག་པར་མ་ཕོད་པར།
རང་ལ་བློ་གྲོས་ཀྱི་རྩལ་དང་ནུས་པ་གང་ཡོད་སྤྲུགས་ལོ་བྱས་ཏེ་བྲིས་ཀྱང་
དཀའ་བའི་གནས་ཡིན་པས། ཨ་ཕའི་ཁ་ཕོར་ལ་གཙང་ཞེན་གྱི་ཕྱོགས་འཛིན་
དོར་ཏེ། གཟུ་བོའི་ཐུགས་ཀྱིས་དཔྱད་པར་མཛད་དུ་གསོལ་ལོ།། །།

མཇུག་ཏུ་དགེ་བ་བསྔོ་བ།
༈ རྣམ་གསུམ་སྐྱེས་བུའི་ལམ་གྱིས་རྒྱུད་སྦྱངས་ཏེ། །རྣམ་དག་དམ་
ཚིག་སྡོམ་པ་སྲོག་ལྟར་བསྲུང༌། །རིམ་གཉིས་ལམ་ལ་བརྩོན་པས་ལེགས་
སྒྲུབ་པ། །དལ་རྟེན་(༡༤༤བ)དོན་ཡོད་བྱེད་པའི་ཐབས་ཚུལ་མཆོག །རྣམ་
མང་རྒྱུད་སྡེའི་མཐའ་དྲུག་ཚུལ་བཞིའི་རྒྱ། །ལེགས་པར་དགྲོལ་མཛད་
འཕགས་པ་ཡབ་སྲས་ལྔའི། །དགོངས་དོན་ཇི་བཞིན་འཁྲུལ་མེད་འདོམས་
མཛད་པ། །སྨྲ་བའི་ཉི་མ་འཇམ་མགོན་བློ་བཟང་གྲགས། །མགོན་དེའི་
གསུང་རབ་ཀུན་གྱི་ཡང་སྙིང་ཆེ། །ཟབ་ལམ་རིམ་པ་ལྔ་ཡི་གནད་ཀྱི་དོན། །
མ་འདྲེས་གསལ་བར་བྱེད་པའི་སྒྲོན་མེ་མཆོག །འདི་ཀོ་སྲིད་ན་རིན་ཆེན་
གཅིག་པུ་ལགས། །ལེགས་བཤད་མཆོག་འདིའི་ཚིག་ཙམ་ཐོས་པའང་། །
རླབས་ཆེན་བསོད་ནམས་ཚོགས་ཀྱིས་སྒྲུབ་དགོས་ན། །ཐོས་དོན་བསམ་དང་
ཚུལ་བཞིན་ལེགས་སྒྲུབ་པའི།།སྐྱེས་མཆོག་དེ་འདྲ་སྐལ་བ་ཅིས་མི་བཟང་།
གསང་ཆེན་ལམ་བཟང་རིན་ཆེན་ས་ལེ་སྦྲམ། །གྲུབ་བརྙེས་དག་གི་ཐུགས་ཀྱི་
གསང་མཛོད་ལས། །འདའ་བ་མེད་ན་རྨོངས་པ་བདག་ལྟ་བུའི། །བཀྲེན་པ་དག་
ལ་ཚུལ་འདི་ཅི་ཆ་ཡང༌། །ཡེ་ཤེས་མེ་ལོང་མི་ཡི་ཟློས་གར་མཆོག །གངས་ཅན་
མཁས་པ་ཡོངས་ཀྱི་གཙུག་གི་རྒྱན། །རྒྱལ་བ་གཉིས་པའི་ལེགས་བཤད་ཚོགས་
རྣམས་ལ། །ལེགས་པར་བརྟགས་ཏེ་ཚུལ་འདི་སྦྱར་བྱས་མོད། །ཟབ་དོན་འབྱེད་
ལ་ཞུགས་ཚེ་ལོག་སྨྲ་བ། །བདག་འདྲ་བླུན་པོའི་ཁ་འདིའི་གཤིས་ཡིན་ཕྱིར། །
འདི་ན་ལོག་པར་སྨྲས་སོགས་ནོངས་པའི་ཚོགས། །སྙིང་ནས་འགྱོད་པས་སྲས་
བཅས་རྒྱལ་ལ་འཆགས། ། འདིར་འབད་བསམ་དང་སྦྱོར་བ་ལས་བྱུང་བའི། །
རབ་དཀར་དགེ་ཚོགས་ཇི་སྙེད་བསགས་པའི་མཐུས། །ཕན་དང་བདེ་བ་མ་ལུས་

འབྱུང་བའི་གནས། །ཐུབ་བསྟན་མི་ཉམས་རིང་དུ་གནས་གྱུར་ཅིག །གསང་ཆེན་
རིག་པ་འཛིན་པའི་ཆོས་ཀྱི་སྡེ། །བློ་གསལ་འབུམ་སྡེའི་ཚོགས་ཀྱིས་ཡོངས་གང་
(༡༤༥ན)ཞིང་། །བཤད་དང་སྒྲུབ་པའི་བྱ་བས་སྲིད་མཐའི་བར། །བློ་བཟང་གྲགས་
བསྟན་ཕྱོགས་བཅུར་རྒྱས་བྱེད་ཤོག །ལུང་དང་རིགས་པའི་རྩིབས་སྟོང་དང་
ལྡན་པའི། །ལེགས་བཤད་གསེར་གྱི་འཁོར་ལོ་འདི་ཡིས་ཀྱང་། །ཉན་དང་བསམ་
སྒོམ་བྱེད་པོའི་མི་བདག་ཚོགས། །ཐུབ་བསྟན་གླིང་བཞིའི་ཁྱོན་ལ་དབང་བྱེད་
ཤོག །ཐོག་མེད་དུས་ནས་དྲིན་གྱིས་ལེགས་བསྐྱངས་ཤིང་། །སྲིད་མཚོར་འཁྱམས་
པའི་མ་གྱུར་རིགས་དྲུག་འགྲོ། །གནས་སྐབས་ཀུན་ཏུ་བདེ་སྐྱིད་ཀྱིས་འཚོ་ཞིང། །
ཀུན་མཁྱེན་རྒྱལ་བའི་གོ་འཕང་མྱུར་ཐོབ་ཤོག །བདག་ཀྱང་སྐྱེ་བའི་ཕྲེང་བ་
ཐམས་ཅད་དུ། །གསང་ཆེན་ཆོས་ལ་ཐོས་བསམ་སྒོམ་གསུམ་གྱིས། །ཐེག་ཀུན་
ཡང་རྩེ་ཟབ་མོ་རྡོ་རྗེའི་ཐེག །ཕྱོགས་དུས་ཀུན་ཏུ་སྤེལ་བའི་བྱེད་པོར་ཤོག །
འདི་སྣང་གློག་གི་རོལ་རྩེད་ཡལ་མ་ཐག །མི་ཕམ་ཆོས་ཀྱི་མདུན་སར་ལེགས་
སྐྱེས་ཏེ། །ཟབ་དང་རྒྱ་ཆེའི་ཐེག་མཆོག་ལ་བརྟེན་ནས། །འགྲོ་ཀུན་དོན་དུ་བྱང་
ཆེན་མྱུར་ཐོབ་ཤོག །བཀའ་སྲུང་དམ་ཅན་རྒྱ་མཚོའི་ཚོགས་སྤྱི་དང་། །ཁྱད་པར་
བཀའ་ཉན་ཆོས་ཀྱི་རྒྱལ་པོ་ཡིས། །སྨོན་པའི་དོན་རྣམས་ཡིད་བཞིན་འགྲུབ་པ་
དང༌། །ཆོས་འདི་ཕྱོགས་བཅུར་རྒྱས་པའི་ཕྲིན་ལས་སྒྲུབས། །ཞེས་ཟབ་ལམ་རིམ་
པ་ལྔའི་མཐའ་དཔྱོད་གསང་དོན་ཀུནྡ་བཞད་པའི་ལེགས་བཤད་རྒྱུ་སྐར་བདག་
པོ་ཞེས་བྱ་བ་འདི་ནི་སྔར་བསླབ་གསུམ་རྒྱན་གྱིས་མཛེས་པའི་མགར་ཤུལ་དགེ་
སློང་བློ་བཟང་བསྟན་འཛིན་དང་རྒ་འབྲོག་བཟོད་པ་དགེ་ལེགས་གཉིས་བཅས་
རྒྱུད་གྲྭ་འགའ་ཞིག་གིས་རབ་དཀར་ལྷ་གོས་རེ་དང་དཀར་ཡོལ་བཀྲ་ཤིས་
རྟགས་བརྒྱད་ཀྱི་སྐྱེས་དང་བཅས་བསྐུལ་ཞིང་ཞྭ་སེར་བསྟན་པའི་གསལ་བྱེད་
ནང་སོ་མཆོག་སྤྲུལ་འཇམ་དབྱངས་བློ་བཟང་(༡༤༥བ)ཕྲིན་ལས་ནས་ཀྱང་ཁོང་
རྣམས་ནས་བསྐུལ་དོན་ལྟར་ཅི་ནས་ཀྱང་དེ་བྲི་སྟབས་ཞེས་ཡི་གེའི་ལམ་ནས་

བསྐུལ་བྱུང་བ་དང༌། སླད་ནས་རང་དགོན་གྱི་རྒྱུད་གྲྭའི་བླ་མ་དབུ་མཛད་ལས་
འཛིན་པ་ལུང་རྟོགས་ཡོན་ཏན་ཚོགས་ཀྱིས་ཐུགས་རྒྱུད་ཕྱུག་པའི་ནང་ཆེན་བླ་
མ་བློ་བཟང་ཆོས་ལྡན་དང༌། སྤྲུལ་པའི་སྐུ་གཉིས་ཀྱིས་གཙོ་བྱས་པའི་གྲྭ་བཅུ་
ཕྲག་གསུམ་ལྷག་ཙམ་གྱིས་རབ་དཀར་སྲིད་དུ་རིང་བའི་ལྷ་རེག་རེ་དང་བཅས་
གསུང་ནན་གྱིས་བསྐུལ་བ་ལ་བརྟེན་ནས་བྲི་བཞིན་པ་ན། དཔལ་ལྡན་སྨད་རྒྱུད་
ཀྱི་སྔགས་རམས་པ་ལྔ་རིག་སྨྲ་བ་གཙང་པ་དགེ་སློང་ཚུལ་ཁྲིམས་བསྟན་འཛིན་
ནས་ཀྱང་ལེགས་སོའི་གཟེངས་བསྟོད་དང་བཅས་མཇུག་ཡོངས་སུ་གྲུབ་པ་ཞིག་
གྱིས་ཞེས་བསྐུལ་བ་ལ་བརྟེན་ནས། ངེས་དོན་ཁྱབ་བདག་རྡོ་རྗེ་སེམས་དཔའ་
ཐ་མལ་བཤེས་གཉེན་གྱི་ཚུལ་བཟུང་བའི་རྡོ་རྗེ་སློབ་དཔོན་དུ་མའི་ཞབས་ཀྱི་
རྡུལ་སྤྱི་བོའི་རྒྱན་དུ་ཐོབ་པ་པུཎྱེ་ཤྲཱི་བྷུ་ཏིའམ། མིང་གཞན་བློ་བཟང་ཕུན་ཚོགས་
སུའང་འབོད་པས་ཐེག་ཆེན་དར་རྒྱས་གླིང་གི་དབེན་གནས་རང་ཤོང་གི་ཁང་
ཆུང་དུ་སུག་བྲིས་བྱས་པའོ།། །།སརྦ་ཛ་ག་ད་མངྒ་ལཾ་ཛ་ཡཱནྟུ༎ ༎

པར་བྱང་སྨོན་ཚིག །
༈ ཁྱབ་བདག་རྡོ་རྗེ་སེམས་དཔའི་ཞལ་གྱི་ལུང༌། །སྟོང་ཕྲག་སུམ་ཅུ་རྩ་
གསུམ་རྒྱུད་སྡེའི་ཕུལ། །དཔལ་ལྡན་འདུས་པའི་ཟབ་ལམ་རིམ་པ་ལྔའི། །དཀའ་
གནད་གསལ་བར་བྱེད་པའི་ལེགས་བཤད་འདི། །བསམ་སྦྱོར་དག་པས་སྤར་
དུ་བསྐྲུན་པའི་དགེས། །ཡིད་ཅན་སྤྱི་དང་ཚུལ་འདིར་འབྲེལ་ཐོགས་ཀུན། །རིང་
མིན་གསང་ཆེན་ལམ་བཟང་མཐར་ཕྱིན་ནས། །ཟུང་འཇུག་སྐུ་བཞིའི་རྒྱལ་སར་
མངའ་འབྱོར་ཤོག །ཁྱད་པར་དམ་པའི་མགོན་རྣམས་ཞབས་བརྟན་ཅིང་། །
མཁས་ཀུན་འཆད་རྩོད་རྩོམ་པས་དུས་འདའ་བས། །ཐུབ་བསྟན་སྙིང་པོ་འཇམ་
མགོན་རིང་ལུགས་ཆེ། །དེང་དུས་འདི་ན་ཉི་ལྟར་གསལ་གྱུར་ཅིག། །།སྤར་འདི་
སེར་ཤུལ་དགོན་ཐེག་ཆེན་དར་རྒྱས་གླིང་དུ་བཞུགས། །བཀྲ་ཤིས་ཤོག། །།

༄༅། །(གངས་ཅན་ཁྱད་ནོར་)དཔེ་ཚོགས་ཆེན་མོའི་བསྡུ་སྒྲིག་དང་
ལས་ཞུགས་མི་སྣའི་མཚན་ཐོ།
བློ་བཟང་བསྟན་འཛིན། དབང་གྲགས། ལྷག་པ།
བློ་བཟང་ཆོས་འབྱོར། བློ་བཟང་འཕགས་མཆོག །རྒྱལ་མཚན་བྱམས་པ།
བསྟན་འཛིན་འཕྲིན་ལས། ཚེ་བརྟན་རྡོ་རྗེ། བློ་བཟང་དམ་ཆོས།
བློ་བཟང་མཁྱེན་རབ། ཕུན་ཚོགས་ཚོགས་གཉིས། བྱམས་པ་རབ་འབྱམས།
ལྷག་པ་ཚེ་རིང་། བློ་བཟང་འཇིགས་མེད། བུ་ཆུང་། འཕྲིན་ལས།
ཡེ་ཤེས། བསྟན་འཛིན་ཤེས་རབ། བསམ་གྲུབ། སྐལ་ལྡན།
བསོད་ནམས་རྡོ་རྗེ། བཀྲ་ཤིས། རྡོ་རྗེ་མཚོ། ཚེ་རིང་ཆོས་སྒྲོན།
ལྷ་སྐྱིད། བསོད་ནམས་དབྱངས་ཅན། ལྷག་པ་སྒྲོལ་མ། བཀྲ་གཡང་།
བྱམས་པ་ཆོས་སྒྲོན། སྐལ་བཟང་ལྷ་མོ། བདེ་སྐྱིད་སྒྲོལ་དཀར།
སྒྲོལ་མ་ལྷ་འཛོམས། ཚེ་དབང་སྐལ་བཟང་། ཚེ་དབང་གཡུ་སྒྲོན།

རིམ་ལྔའི་མཐའ་དཔྱོད་གསང་དོན་ཀུནྡ་བཞད་པའི་ལེགས་བཤད་རྒྱུ་སྐར་བདག་པོ།
བསྡུ་སྒྲིག་པ། སེར་གཙུག་ནང་བསྟན་དཔེ་རྙིང་འཚོལ་བསྡུ་ཕྱོགས་སྒྲིག་ཁང་ནས་བསྒྲིགས།
དེབ་ཚད། 787×1092 1/16
དཔར་ཤོག 7.5
པར་འདེབས་ཚན་པ། ལྷ་ས་མིང་ཤིན་པར་འདེབས་ཚད་ཡོད་ཀུང་སི།
པར་གཞི། 2016 ལོའི་ཟླ་6 པར་པར་བཏབ།
པར་གྲངས། 1000
ནང་ཁུལ་དཔེ་རྟགས། ZXCZZD2016NBZL42H
དཔེ་སྐྲུན་ཚན་པ། བོད་རང་སྐྱོང་ལྗོངས་དཔེ་མཛོད་ཁང་།
